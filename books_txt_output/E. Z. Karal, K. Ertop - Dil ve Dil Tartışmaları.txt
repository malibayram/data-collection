Tanzimat’tan Sonra Türk Dili Sorunu

Enver Ziya Karal


Tanzimatın çeşitli tanımlamaları yapılmıştır. Köprülü Mehmet Fuat’a göre, “Tanzimat Osmanlı İmparatorluğu’nun Avrupa uygarlığı çevresine girmesi” yahut, daha doğru bir deyişle, “Avrupa uygarlığının Osmanlı İmparatorluğu’na zorla sızması ve girmesidir”. Yukarıda da işaret edildiği üzere, Osmanlıların Avrupa uygarlığı ile alışverişe başlamaları Tanzimattan aşağı yukarı yüz yıl öncedir. Tanzimatın bu alışverişten ayrılışı, haklar alanında, Avrupa’dan yararlanmaya başlamasıdır. Tanzimatın temel ilkeleri (1839) Batı’nın insan hakları bildirilerinden alındığı için, devletin teokratik görüntüsünü değiştirip ona modern bir görüntü vermiştir. Bu ilkelere göre, Osmanlı İmparatorluğu halkları, devlet kanunları önünde din esasına göre ayarlanmış olan hukuksal statülerini yitirmekte ve haklar yönünden eşit bir uyruk durumuna gelmekte idi.



ALİ SUAVİ (1837-1878): Türkçenin dünyanın en eski ve en zengin dillerinden olduğunu savunan “sarıklı ihtilâlci” Ali Suavi, Türkçeden Arapça, Farsça kurallarının kaldırılmasını, yazıda kısa cümleler kullanılmasını, ibadet dilinin Türkçeleştirilmesini öneriyordu.

Gülhane Hatt-ı Hümayunu’nun getirdiği ilkeler arasında, eğitim, dil veya edebiyat ile ilgili herhangi bir ilke yoktu. Ne var ki, bu belgede işaret edilen ilkelerin olsun, bunlar üzerine ırk ve mezhep ayrımı gözetilmeksizin kurulan düzen olsun, yeni bir yaşam zihniyeti ve yeni bir toplum düzeni anlamını taşıyordu. Osmanlı toplumunu bu zihniyete ve düzene ulaştıracak araç ise ulusal eğitim ve ulusal dil idi. II. Mahmut devrinde ulusal eğitim alanında başlamış olan modernleşme Tanzimat devrinde de (1839-1876) gelişmeye devam etti. Genel eğitim, teknik ve meslek eğitimi konularında yeni okullar meydana getirildi. Kuşku yok ki, bu eğitim çalışmaları yanında onların içinde ve onlara paralel olarak Türk dili de, yeni bir gelişme yolu izledi. Tanzimat’ın başlamasında, Avrupa büyük devletlerinden Fransa ile İngiltere’nin büyük etkisi bulunduğu kuşkusuzdur. Gülhane Hattı’nı bir anayasa karakterinde görüp alkışlayan Fransız gazeteleri bu belgenin öngördüğü reformların Türk dili ile ilgisi üzerinde şöyle demekte idi:

“Tanzimatın gerçekten verimli olabilmesi için, Müslüman tebaa ile Hıristiyan halk arasında bütün ayrılıkların kaldırılması ve konuşulan Türkçe ile yazı Türkçesi arasındaki ayrıntıları açıkça belirterek, aynı maksadın gerçekleştirilmesi için dilin de sadeleştirilmesi gerektir”. Konuşulan Türkçe ile yazı Türkçesinin arasındaki farkın kaldırılması ise, ilim ve edebiyat dilinin Türkçeleşmesi ile ilgili idi. Aslında konuşma dilinin sadeleşmesinden önce Türkçenin bir ilim dili durumuna getirilmesi akımı başlamıştı. Medresenin dışında devlet eliyle bir eğitimin bütün kademeleriyle kurulmaya başlaması, tercümelere girişilmesi bu akıma şahitlik etmek idi. Ne var ki, bu akım hiç de istenilen ve gereken bir hızla ilerlemiyordu. Bunun nedeni de medresenin ve onun denetimindekilerin ilim kavramına vermekte oldukları modası geçmiş cahilce anlam idi. Bu konuda bir örnek vermek için Şehzade Mahmud (II. Mahmud)’a hocasının verdiği dersten şu satırlara bir göz atmada yarar vardır:

“İlimden murat, şeriat ilimleridir. Şeriat ilimleri de tefsir ve hadîs ve fıkh-ı şerif ve akaid ilmidir. Ahirette selâmet, bu ilimlerde, fakıhlerin yazdığı üzere hareket etmekle olur. Dünyanın her şeyi fanidir, nihayet bulur, ama ahiretin her şeyi ebedidir son bulmaz”. Bu çeşit ilim anlayışına bir başka örnek de şudur: “Nafi olan ilim Kur’an ve hadîs ve fıkıhtır, / Sairi bir şugl-i bî-mânâdur etme heves, / İlim odur anda ola kâl-Allah ve kâleresûl / Sairi vesâvis-i şeytandır sana bu pend bes.”

Bütün İslâm âleminde kök tutmuş olan bu ilim anlamını, halifenin hüküm sürdüğü Türk diyarında değiştirmek hiç de kolay değildi. Bu nedenledir ki, Abdülmecid devrinde kurulan devlet okullarında Türkçeye, Arapça, Farsça ve Fransızcadan sonra, silik bir yer verilmekle yetinilmiştir. Abdülaziz devrinde, kimi yazarlarca ilim dilinde Türkçeye daha geniş yer verilmesi istenmeye başladı.

Türkçenin ilim dili olmasına karşı direnen Arapça ve Farsçaya karşı uyanan tepki, edebiyat konusunda kendisini daha Tanzimat başlangıcından bu yana göstermeye başlamıştı. Kimi yazarlar bir yandan divan edebiyatını eleştirirken kimileri de Türk dilinin yararına seslerini yükseltmekte idiler.

Divan edebiyatı, ünlü edebiyatçılara göre, saraya ve onun dayanağı olan medreseye, tekkeye, devlet adamlarına, âyan ve eşrafa dayanan, feodal ve klasik bir edebiyattı. Tanzimatta Genç Osmanlılar diye bilinen kodamanların edebiyatı ise burjuvazi edebiyatı idi. Edebiyatın böyle bir ayırıma tâbi tutularak ikiye ayrılmasında bir zorlama görülmektedir: “Feodal, klasik” ve “burjuva” etiketleri bir yana bırakılarak, bu iki edebiyatın niteliği şu satırlarla belki daha iyi anlaşılabilir:

“Divan edebiyatı, ne sanatkârın kendi varlığı ile ne toplum ile ne dünya, ne tabiatla sıkı münasebetleri olan kendi içine kapanmış mücerret; yabancı temeller üzerinde kurulmuş yabancı malzemeler kullanan ve mahiyeti itibariyle fantastik diyebileceğimiz bir edebiyat idi”. Aslında bu edebiyatın dili de dayandığı farzedilen örgütler ve şahısların tümü tarafından anlaşılır bir dil değildi. Böyle bir edebiyatın klasik ve feodal olan neresi idi?





Türk Dili Üzerine Düşünceler


Bu edebiyata karşılık yaratılmak istenen, toplum ile dünya ve doğa ile ilgilenen bir edebiyattı. Dil ve zihniyet bakımından da halka yönelik olacaktı. Halkın sefaleti, çaresizliği, çektiği acılar bu edebiyatın kurucularının yüreğinde yankılar yapmakta idi. Eğer bu konuda kendilerini tam olarak anlatamamışlar ise, bu yaratmak istedikleri edebiyatın amaç itibariyle bir burjuva edebiyatı olmasını istediklerini elbette göstermez. Tanzimat edebiyatının adı ve Divan edebiyatı ile ayrıntısı üzerinde bu kadarcık durduktan sonra, bu edebiyatın kurucuları sayılan Şinasi, Ziya Paşa, Namık Kemal ve Ali Suavi’nin Türk dili ile ilgili genel düşüncelerini görelim.



MUSTAFA CELALEDDİN PAŞA (1828-1875): 1869’da İstanbul’da basılan “Les Turcs Anciens et Modernes” adlı eserinde Türkçenin Avrupa dillerini, özellikle Yunanca ile Latinceyi etkilediğini savunmuş; Türkçe ile Yunanca ve Latincede cümle kuruluşunun aynı olduğuna dikkati çekmişti.

Şinasi, Batı düşüncesinin, siyasal ve duygusal edebiyatımızın genellikle kabul edildiği gibi önderidir. Siyasette devletçi, eğitimde halkçı, sözde ve yazıda Türkçü, ahlakta insancıldır. Halkımızın yaşadığı devirde çaresizliğini görerek, memleketin kalkınmasını devletten beklemektedir. Halkın bilinçlenmesi için, Türkçenin tüm halkın kolaylıkla anlayabileceği niteliğe erişmesinden yanadır. Gazeteciliği meslek edinmesi, Türkçe atasözlerini toplayıp yayınlaması, saf Türkçe şiirler yazmayı denemesi, yabancı sözcükleri dilimizden çıkarmaya çalışması bu eğilimini destekleyen kanıtlardır.

Ziya Paşa, Divan edebiyatının kurallarından ve havasından büsbütün kopmamış olmakla beraber, dil ve edebiyat konularında devrimcidir. “Acaba bizim bağlı bulunduğumuz ulusun bir dili ve şiiri var mıdır?” sorusunu içine alan bir yazısında nazım ve nesirde kullanılan sözcüklerin üçte birinin dahi Türkçe olmadığını, Arapça ve Farsça sözcüklerin ve kuralların etkisiyle şairlerin anlamı, vezne, şekle ve hayale feda ettiklerini yazar.

Ziya Paşa’ya göre, Divan edebiyatının dili ve örnekleri Türk değildir. Gerçek Türk dili, İstanbul’da ve taşralarda halk arasında yaşamaktadır.

Ziya Paşa, devlet yazışmalarında kullanılan dilin de anlamsız olduğuna inanır ve şöyle der:

“Maliye dairesinden çıkan bir yazıyı yazan okuyabilir; ama elinden yazı alınsa ve yazı konusunu anlatması istense, anlatamaz. Sorgu hâkimi, davalıya konuşulan Türkçe ile soru sorar ve cevaplar alır. Fakat tutanağını resmî ifade ile saptar. O biçimde onu davalıya okuduğu vakit, davalı sözlerinin âdeta Arapçaya çevrilmiş olduğunu sanarak hiçbir şey anlamaz ve nezaket gereği tutanağın altına mührünü veya parmağını basar”.

Ali Suavi, Abdülaziz devrinde Türk dilinin ateşli bir savunucusu oldu. İşe dilin adını eleştirmekten başladı. Ona göre lisan-ı Osmanî (Osmanlı dili) siyasal bir deyimdir. Osmanlı sözcüğü dilin ne olduğunu anlatamaz, doğrusu lisan-ı Türkidir (Türk dili). Ali Suavi bir halk adamı idi. Konuştuğu gibi yazmakta idi. İşte sözleri: “Hiçbir adam bir kere ele alıp, okuyup anlamadığı şeyi bir daha ele alıp okur mu? Ezcümle sanayi ve fünuna dair kitapları, meselâ, bir ziraat kitabı nasıl okunsun? İçinde Arapça ve Farsça lügatlar var; ama toprak altına gömülmüş hazine gibi ezcümle (telkih) yazılmış; ne olur telkih yerine (aşı) yazılsa idi. Lisanımız yoluna konulsun. İşte aşı lafını herkes anlarken telkih yazmanın lüzumu nedir? Sonra (yoksa) yazsınlar (yohksa) değil; akşam yazsınlar (ahşam) değil. Milletimizi maariften habersiz bırakan bu gibi şeyler değil midir?” Ali Suavi, Türkçenin dünyanın en eski ve en zengin dillerinden olduğunun nedenini de savundu. Türkçeden Arapça, Farsça kurallarının kaldırılmasını, yazıda kısa cümleler kullanılmasını, ezanın, hutbelerin ve namaz surelerinin Türkçeleştirilmesini önerdi.

Namık Kemal, Türk dilinden çok Türk edebiyatı üzerine fikir yürütmüştür. Türk dili üzerindeki düşünceleri, Ali Suavi ile Ziya Paşa’nınkiler gibi, kesin ve keskin değildir. Sözün, düşünceleri anlatmak için bir araç olduğunu, düşünce taşımayan bir sözün bir işe yaramadığını söyler. İran edebiyatının etkisi altında, edebiyatımızda anlamın kelime süsüne kurban edilmiş olduğu kanısındadır. Eski eserlerin yüksek sınıf için yazılmış olduğunu, yeni eserlerin ise avam (halk) için yazılmakta olduğunu da gösterir. Ama sonunda Abdülhak Hâmid’in Duhter-i Hindu adlı eserinin anlaşılması için Türkçeye çevrilmesi gerektiği düşüncesini öne sürenlere, bu kitabın tiyatroda oynanmak için yazılmayıp, okunmak için yazılmış olduğu cevabını verir. Bu suretle de iki çeşit Türkçenin arasındaki ayrıntının büsbütün ortadan kalkamayacağını üstü kapalı da olsa anlatmış olur. Öte yandan, Tıp okullarında Fransızca ve Almanca yerine Türkçe ders verilmesinden de yana değildir: “Mektepte, tıp Fransızca ve hattâ Almanca okunur ise ne olmak gerekir. Tıbbı Fransızca okuyan öğrencilerimiz Türkçeye çevirdiler. Türkçe tıp öğrenenler ise, ne Türkçe ne Fransızca biliyorlar” demektedir. İleride görüleceği gibi Namık Kemal, açıktan açığa, Latin harflerinin Arap harfleri yerine alınmasına da karşıdır.

Buna rağmen Namık Kemal’i yine de Tanzimat edebiyatının kurucuları arasında ön safta görmekteyiz. Nazımda ve nesirde eski edebiyatta yer almayan siyasal, sosyal ve ekonomik konuları getirmiş olması, üzerinde durulmaya değer büyük bir yeniliktir. Denilebilir ki, Namık Kemal, toplumun ilgisini çeken devrinin bütün problemleri üzerinde kalem oynatmıştır, özgürlük ve vatan şairi olarak tanınmış olması, gençlerin, istibdat devrinde, daha çok şiirleri üzerinde durmuş olmalarındandır. Namık Kemal’in bu konuları işlemekteki yüksek heyecanı, stili hatta kullandığı dilde zaman zaman görülen buluşları ile Türkçenin gelişmesinde etkili olduğu kabul edilmektedir.





Dilde Yenilik Yanlıları


Genç Osmanlılara çağdaş olan Mustafa Celâlettin Paşa, Türk Tarihi ile ilgili bir tezinde Türkçeye geniş yer vermiştir. Paşa, 1869’da İstanbul’da basılan Les Turcs Anciens et Modernes adlı eserinde Türk uygarlığının eskiliğinden, Avrupa uygarlığının oluşmasından uzun uzadıya söz ettikten sonra, Türk dili konusuna gelmektedir. Bu dilin, Avrupa dillerine özellikle eski Yunanca ve Latinceye etkisinden söz etmektedir. Bu iki dildeki Tanrı adlarının Türkçe sözcüklerden geldiğini örneklerle gösterdiği gibi, Türkçe ile Latincede cümle kuruluşunun aynı olduğu üzerine de dikkati çekmektedir.

Abdülaziz devrine gelinceye kadar Türk dili davasını savunanlar sayı bakımından az idiler, teşkilatsızdılar. Hemen hepsi, edebiyat ile de uğraştıkları için aralarında yeni Türkçenin kuruluşu için de tam bir birlik yoktu. Kaldı ki, bütün yeniliklerde olduğu gibi dilde yeniliğe karşı da henüz çok güçlü olan medresenin direnişi sürüp gitmekte idi.

Bununla beraber, dilde yenilik yanlıları davalarında yalnız değildiler. Devlet adamlarından kimileri, eğitimde olduğu gibi edebiyatta ve ilimde halkın konuştuğu Türkçe (kaba Türkçe)’den yana idiler. Devlet yazışmalarında, dilde sadeleşme yolunu Pertev Paşa ile Akif Paşa’lar açmıştı. Mustafa Reşid Paşa, Sadık Rıfat Paşa, Ali ve Fuat Paşa’lar o yolda cesaretle yürümüşlerdi. Ali Paşa, kaba Türkçe yazmakla övünürdü. Devlet adamları arasında, medreseden yetişmiş olmakla beraber, dil konusunda en ileri gitmiş olan kuşku yok ki, Cevdet Paşa olmuştur.

Cevdet Paşa’nın Türkçeye büyük hizmetleri arasında, ilk öğretmen Okulunu (Dârulmuallimîn) kurmuş olması (1848), ilk Türk Akademisinin (Encümen-i Dâniş) kurulmasında büyük hizmetinin dokunmuş olması ve mecelleyi meydana getirmesi, ön planda gelir. İlk Öğretmen Okulu’nun kurulmasında, programlara fazla Türkçe dersinin konulması medresecileri korkutmuştur. Bu okuldan yetişecek öğretmenlerin, Arapçalarının zayıf olacağını öne sürerek, Arapçalarını ilerletmek üzere, tatilde Arap memleketlerine gönderilmesini istemişlerdir. Cevdet Paşa, bu öneriyi Arabistan’dan öğretmen getirilmesi karşıt önerisi ile engellemiştir. 1850’de kurulan Akademiye gelince, Cevdet Paşa tarafından hazırlanan kuruluş lâyihasında Türk dili ile ilgili şu sözler dikkati çekmektedir.

“Akademi, Türk dilini geliştirmeye çalışacaktır. Bu dil ihmal edilmiştir. Eskiler eserlerinde Arapça ve Farsça kelimelere o kadar yer vermişlerdir ki, bir sahifede ancak bir iki Türkçe sözcüğe rastlanmaktadır.”

Zaten bu eserlerin çoğu da, süslü cümlelerle düzenlenen... halkın anlamadığı ve anlayamayacağı kitaplardan ibarettir. Akademi, devamlı olarak gelişmekte olan düşünce akımlarını izleyecektir. Bunun için de, ilerde üniversitenin (Darülfünun) bile faydalanacağı ilim ve sanat eserlerini yabancı dillerden Türkçeye çevirecektir. Akademi, halkın genel eğitimi için faydalı olabilecek eserler de yazacak veya Türkçeye çevirecektir. Sultan Abdülmecid’in huzuru ile açılan Akademinin ilk verdiği karar, “bir Türkçe gramerin hazırlanıp basılması, bir Türkçe sözlüğün hazırlanması ile herkesin anlayabileceği bir dil ile bir Türk tarihinin yazılmasıdır”. Ne var ki, Akademi kısa ömürlü oldu. Vermiş olduğu karardan da yalnız Cevdet Paşa’nın hazırladığı 12 ciltlik Osmanlı Tarihi meydana geldi.

Abdülaziz devrinde kurulan ortaöğrenim okulları ile, meslek ve teknik okullarının ders programlarında, Türkçeye daima Arapçadan sonra yer verilmeye devam edildi. Ama bu okullar medrese dışında kurulmuş oldukları için, Türkçenin gelecekte gelişmesi için ümit vardı. Aynı devirde üniversitenin (Darülfünun) kurulması, ilim dili bakımından Türkçenin ne kadar geri kalmış olduğunu meydana çıkardı. Bu konuda açık bir fikir edinmek için Hoca Tahsin Efendi’nin, su konusu üzerine vermiş olduğu bir dersten şu satırları okumak yeterlidir:

“Tarih-i Katre - Jale ismiyle müsemma sabahleyin zümruti evrak ve nebatat üzerinde bulunan dür’r-i nâb ve çemenlerde lü’lü-i ter gibi parlayan katre-i âbın cevher-i azizi aynı mâ-i hayvan gibi ecsama hayatriz ve kemal-i kudret-i ilâhiye için bir mikyas-ı hikmetâmîz idüği tefâsîl-ı âtiyeden müsteban olur. Adeta lâ-şey makulesi nazarı ile bakılan bu damlacığın üzerine ziya-ı şems isabet eder etmez ruh-i revan gibi havaya uçup gözümüzden gaybubet ettikte acaba nemlere seyr ve azimet ve hîn-i ihtiyacda ne suretle avdet ve bıraktığı çemenleri nasıl gelip ziyaret eder?”

Bu yazı, Türkçenin ilim dili olma yolunda rastlanan güçlüğün ne ölçüde yoğun olduğunu anlattığı için, bu konuda başkaca ayrıntılı bilgi vermeye gerek yoktur. İlim konusunda görülen bu güçlük edebiyatta ve özellikle resmî yazışmalarda yok değildi. Ama bir yandan yeni okulların açılması, öte yandan basının gelişmesi sayesinde İstanbul’un konuşma Türkçesinde önemli ve olumlu bir değişme meydana gelmiş bulunuyordu. Cevdet Paşa, bu değişme ile ilgili olarak II. Mahmud devrinden bu yana meydana gelmiş dil değişikliği üzerine, bir dostunun kitabı hakkında yazmış olduğu bir girişte şöyle demektedir:

“Zaman ile insanoğlu gibi sözcükler ve dil terimleri dahi yenilenip gider, özellikle resmî çabalar ve büyük olaylarla ilk durumunu bütün bütün değiştirip, başka güçler ve meziyetler gösterir. İşte bundan ötürü Vak’a-i Hayriyeden (1826’da Yeniçeriliğin kaldırılması olayı) sonra, sarayda ve saray dışında dilden düşmeyen resmî deyimler o kadar değişmiştir ki, bu deyimlerin gerçek durumu ve kullanılma biçimi bilinmedikçe o devrin tarih olaylarından pek çoğu gereği gibi anlaşılmaz.” Evet, dilin sadeleşmesi lüzumu bir düzeye kadar Tanzimattan ve hatta Vak’a-i Hayriye’den önce de kavranmış ve hatta bu yolda az çok çalışmalara da başlanmıştı. Tanzimat’tan sonra ise bu çalışmalar hızlanmıştı. Medresecilerin direnmelerine rağmen, Türk dili problemi, ulusun büyük sorunları arasında yer almıştı; bunalımlı devrelerden atlayarak, taraftarları günden güne artmakta, onların gayretiyle her gün biraz daha özüne yaklaşmakta ve yakınlaşmakta idi. I. Meşrutiyetin duyurulması arifesinde Türk dilinin durumu bu aşamaya ulaşmış bulunuyordu.



KEMALPAŞAZADE SAİD (1848-1921): “Lastik Said” diye de tanınan Said Bey, Abdülhamid döneminde çeşitli yüksek kademe memurluklarında bulunmuş bir yazardır. Türkçeyi savunuyor, “Arapça olmayınca diyanet olmaz” sözüne şiddetle karşı çıkıyordu.





Türkçenin Resmî Dil Oluşu ve Etkileri


II. Abdülhamid’in tahta çıkmasından sonra, anayasayı (Kanun-ı Esasî) meydana getirme çalışmalarına başlanması üzerine, dil sorunu, bir kez daha resmî çevrelerin önüne geldi. Bu kez devlete parlamenter bir biçim vermek ve cins ve mezhep farkı gözetilmeksizin bir Osmanlı ulusu meydana getirmek söz konusu idi. İmparatorlukta, Yanya’dan Trablusgarp’a kadar uzanan memleketlerden ve halk arasından meclise gelecek mebuslar, hangi dille konuşacaklar ve kanun çıkaracaklardı? Duraksamanın anlamı kalmamıştı. Anayasanın 18. maddesinde, Osmanlı Devletinin resmî dilinin Türkçe olduğu ve devlet hizmetine girecekler için bu dilin bilinmesi gerektiğine dair bir hüküm kondu (1876). Türkçe böylece devletin resmî dili oluyordu.

İlk Mebuslar Meclisi toplandığı vakit, Türkçenin o vakte kadar üzerinde pek durulmayan yeni bir hastalığı çıktı. Mebuslar, geldikleri bölgelerde konuşulan Türkçe ile konuşuyorlardı. Bölgelere göre Türkçenin lehçeleri de değişmekte idi. O kertede ki, stenograflar görev yapamaz oldular. Ahmet Midhat Efendi zabıt tutmaya ve söylenenleri yazı diline çevirmeye memur edildi.

Kolay iş değildi bu. Bir gün bayıldı; mecliste çalışmalar ertelendi. Mebuslar, ilk kez olmak üzere, Türkçenin bu kadar çeşitli biçimlerde söylendiğini görmekle hayret içinde kaldılar. Öte yandan, İstanbul halkı İstanbullu olmayan mebusların, onlar da İstanbul halkının Türkçesi ile alay eder oldular. Bu durum, Türkçenin düzenlenmesi yolundaki kanaati kökleştiren ve çalışmaları hızlandıran yeni bir faktör oldu.

Meclisin kapatılması, İstibdat devrinin başlaması üzerine, çeşitli konular üzerinde fikir hayatı durdu veya durakladı. Sansür, dil konularına uzatılmadığı için aydınlar dil konuları üzerine çalışmaları yoğunlaştırdılar. Basında daha önce ve daha sonraları örneği görülmeyen ve görülmeyecek olan tartışmalar başladı.

Tartışmaya karışanların sayısı oldukça kabarıktı. Tercüman-ı Hakikat, Ceride-i Havadis ve Vakit gazeteleri, iki yıl müddetle, hemen her gün tartışmacıların yazılarını yayımladılar. Tartışmaya katılanlar arasında Abdurrahman Süreyya, Hacı İbrahim Efendi, Recai Zade Ekrem, Ahmet Midhat Efendi, Lastik Sait, Ali Suat, Mehmed Edip, Mustafa Reşit, Hasan Hulki, Ahmet Hâmit gibi önemli kişiler vardı. Ayrıca imzasız, takma adla veya “Hukuk Mektebinden, Mülkiye Mektebinden ve Mekteb-i Tıbbiye’den bir grup” veyahut “İlmiye sınıfından bir grup” adı altında makaleler de yayınlanmakta idi. Dil konusunda bu yaygın ilgi, Sultan Abdülhamid’i bile kayıtsız bırakmadı. Ne var ki, onun düşüncesi çelişkili idi. İşte sözleri :

“Arapça güzel lisandır, keşke eskiden resmî dil Arapça kabul olunsa idi. Hayreddin Paşa’nın sadrazamlığı zamanında, Arapçanın resmî dil olmasını ben teklif ettim. O zaman Sait Paşa başkâtip idi, direndi. Sonra Türklük kalmaz dedi. O da boş laf idi. Neden kalmasın? Aksine Araplarla daha sıkı bağıntı olurdu.”





Başlıca Sorunlar ve Tartışmalar


Padişahın bu anlamsız düşüncesi bir yana bırakılırsa, Türk dili üzerine yapılan tartışmaları, üç nokta etrafında toplamak mümkündür: 1- Resmî yazışma dilinin sadeleştirilmesi ile yetinilmesi, 2- Alfabenin düzenlenmesi, 3-Türkçenin Arapça ve Farsçadan temizlenerek bağımsız bir dil durumuna getirilmesi.

Resmî yazışma dili, yukarda da işaret edildiği üzere, soysuzlaşmıştır. Halk kendisi için çıkarılan kanunlardan, tüzük ve yönetmeliklerden bir anlam çıkaramıyordu. Devletin ticaret düzenini, vergi sistemini anlayamıyordu. Mahkemelerin ilamlarını bile sökmekten acizdi, öyle ki, bütün bu yazışmalar halk için değil, kâtiplerle onların üst makamları için birer şifreden ibaretti. Böyle bir dil ile halkın ne düşüncede, ne de başka bir konuda ilerlemesine olanak yoktu. Ziya Paşa, Ali Suavi ve Namık Kemal, Abdülaziz devrinde bu noktada ilgililerin dikkatini çekmişlerdi. II. Abdülhamid devrinde Sadrazam Sait Paşa, resmî yazışma dilinin yalnız yazarların tartışmaları ile düzenlenemeyeceğini, bu hususta hükümetçe gayret sarf edilmesi gerektiğini öne sürmüştü. Hatta uzun cümlelerin kısaltılmasını, gereksiz edat ve deyimlerin bırakılmasını emretmişti.



LEHÇE-İ OSMANİ VE DURÛB-I EMSALİ OSMANİYYE: Çeşitli alanlardaki hizmetlerinin yanı sıra dil üzerinde çalışmalarıyla da tanınan Ahmed Vefik Paşa, üstte ilk sayfası görülen “Lehçe-i Osmanî” adlı sözlüğünün önsözünde Türkçenin bağımsız bir dil olduğunu savunuyordu. Bu kitapta Türkçe kelimeleri bir araya getirmiştir. Şinasi “Durûb-ı Emsal-i Osmaniyye”de atasözlerini toplamış, kullanışlarına örnekler vermiş, yapıt Ebuzziya Tevfık tarafından genişletilerek yayınlanmıştır (altta).



Ne var ki, bu girişimden umulan sonuç elde edilmemiş, okullarda Türkçe derslerinin artırılması ile yetinilmişti. Ama Türkçenin yazılmasında ve okunmasında kullanılan Arap harflerinden yararlanmanın güçlüğü artık kavranmış bulunuyordu. Bu da ortaya bir alfabe sorunu çıkarmıştı.

Alfabe veya kullanılan harflerin ıslahı, hiç de kolay değildi. Güçlük onların adı ile başlıyordu. Islahtan yana olanlar için harfler, Arap harfleri idi. Olmayanlar için ise, İslâm veya Kur’an harfleri idi. Kur’an harfleri hiç değiştirilebilir miydi? Oysa, Arap harflerinden Araplar bile memnun değildi, dört halife zamanından bu yana, Arap bilginleri yüzyıllarca harflerin ıslahı üzerinde durmuşlardı. Bugün kullanılan Arap harfleri de Hicretten üç buçuk yüzyıl sonra meydana getirilmişti. Kur’an bile ilkin kûfî yazı ile yazılmışken, o yazının sonradan değiştirilmesinde dince bir sakınca görülmemişti.

Osmanlı İmparatorluğu’nda Arap harflerinin yetersizliğini, ilk kez 17. yy’da, Kâtip Çelebi şu suretle ortaya koymuştur: “Herkes onaylar ki müddet-i ömründe doğru yazılmış bir kitap öğrenememiştir” 1862’de Münif Paşa bir konferansında harflerin düzeltilmesinden söz etmiştir. 1869’da Mustafa Celâlettin Paşa, Türk dilinin yenilenmesine ilişik olarak, Latin harflerinin kabulüne eğilimli olduğunu duyurmakla kalmamış, kızına Latin harfleriyle Türkçe mektuplar bile yazmıştır. Bir yıl sonra İran elçisi Melkomhan, bir makalesinde, Müslüman memleketlerinin uygarlık yolunda geri kalmasını Arap harflerine bağlayarak, Latin harflerinin alınmasını bir kalkınma etkeni olarak önermiştir. Bundan sonra, Latin harfleri düşünürler ve yazarlarımız arasında yıllarca tartışma konusu oldu. Savunuculardan Namık Kemal ve Hoca İbrahim Efendi başta gelmektedir.

O devirde, dilde yenilikten yana olan gençlerin önderi olan Rıfat Bey ve Macit Paşa, harflerin değişmesi için gerekçede birleşiyorlardı.

Sade olan gerekçeleri şu noktalar üzerinde toplanıyordu: “Arap harflerinin yazılıp okunması güçlük göstermektedir. Soldan sağa yazılan harfler daha hızlı yazılmaktadır. Ulusun ilerlemesi eğitime bağlıdır. Bizim eğitimin gelişmesi ise, bizim yazı ve imla ile olmaz.” Macit Paşa, bu gerekçeden sonra bir aralık Ermeni harflerinin alınmasından bile yana çıkmıştır. Daha sonra Rıfat Bey de Latin harflerinin kabul edilmesini savunmuştur.

Namık Kemal, Rıfat Bey’e yazdığı mektuplarda, Arap harflerinin, Türkçeyi gereği gibi yansıtmadığını onaylamakla beraber, kaldırılmasından yana değildi. Onların ıslah edilebileceğine inanmakta idi. Latin harflerine karşı oluşu ile ilgili düşünceleri ise şu noktalarda toplamakta idi: “Latince harfler dilimizi karşılayacak sayıda değildir. Kaldı ki, soldan sağa daha çabuk yazıldığı da doğru değildir. Tersine, sağdan sola daha çabuk yazılır. İngilizceyi okumak bizim yazımızı okumaktan daha kolay değildir. Her kavmin söylediğini olduğu gibi yazmaya elverişli hangi harfler vardır ki... Zaten sözcük ağızdan çıktığı gibi yazılmaz. Çünkü sözcük, herkesin ağzından başka türlü çıkar. Arap harfleri değiştirildiği takdirde, bu harflerle yazılmış kitaplardan yararlanmak için yeni harflere çevrilerek bastırmak gerekir. Buna ise gücümüz yetmez.” Namık Kemal’in Latin harflerine karşı direnişinin temel felsefesi şu cümlede yoğunlaştırılmıştır: “Arap harflerinin kaldırılması Müslümanlığın kaldırılması demektir. Çünkü köylü, çocuğunu her şeyden önce din kitaplarını öğrenmesi için okula yollar; askerliğimiz de yine her şeyden önce dine bağlıdır...”



NECİB ASIM [YAZIKSIZ] (1861-1935): Dil ve tarih alanlarında çalışmalar yapan Necib Asım Bey, özellikle Ural-Altay dilleri, Türk yazısı, Orhun Anıtları üzerinde durmuş; II. Meşrutiyet’ten sonra İstanbul Darülfünunu’nda Türk tarihi ve Türk dili tarihi müderrisliği yapmıştır.

Namık Kemal gibi aydın bir kişinin bu düşüncelerinde ne dereceye kadar samimi olduğu üzerinde durulabilir, özgürlük ve vatan şairi, bilindiği gibi edebiyatçı kişiliği yanında siyasal bir kişiliğe de sahipti. Siyasette ise Panislâmcı idi. Panislâmcılığın da birleştirici etkeni olarak dini ve Arap harflerini görmekte idi.

Hoca İbrahim Efendi, Macit Paşa’nın Latin harflerinden yana oluşunu eleştirmek için, bir aralık Ermeni harflerinden sözetmiş olmasını diline dolayarak şu soruları ortaya atmıştır: “Macit Paşa Ermeni harflerinin alınmasını bir aralık düşünmüş, sonra vazgeçmiştir. Bu konuda ilk akla gelen şudur: Kur’an’ları Ermeni harfleriyle mi yazacağız? Ermeni harfleriyle mi okuyacağız? Arapların bize, Kur’an’a inanan Müslüman topluluğuna bağlılığı ne olacak? O büyük bilginler ve fâzıllar yatağı olan kutsal memleketler ne olacak? Bunlar, Arap harfleri yerine Ermeni harflerini almak hevesinde olan cahillere, Allah lanet eylesin demezler mi?”

Hoca İbrahim Efendi’nin maksadı Latin harflerinin alınmasını önlemek idi. Macit Paşa’nın bir yazısında geçen Ermeni harfleri deyişini, işine geldiği anlama alarak, din ve imanı da karıştırıp Arap harflerini savunmak kolayına gidiyordu. Aşağı yukarı yüz yıl önce başlayan bu harfler tartışması Cumhuriyet devrine kadar aynı tezlerin çarpışması suretinde sürüp gidecektir.

Latin harfleri tartışması karşısında resmî makamların da kayıtsız kalmadıkları görülmektedir. Ne var ki, bu konuda kesin bir karara varmak için, her şeyden önce harflerin Müslümanlaştırılması gerekti. Bu da ancak, bir fetva sağlanması ile olanaklı idi. 1879’da Münif Paşa’nın maarif nazırlığı zamanında böyle bir fetva, Osmanlı ulemasından değil de, İran ulemasından elde edilmiş ve İstanbul’da çıkan bir İranlı gazetede yayınlanmıştır. Fetvada yürürlükte bulunan yazının ıslah edilebileceği, hatta eğitimin kolaylaştırılması için yeni bir yazının araştırılıp bulunmasının yeğ olacağı saptanmıştır. Osmanlı ulemasının Fars ulemasına karşı, mübâyin mezhep nedenlerinden dolayı, hiçbir veçhile güveni bulunmadığından söz konusu fetva etkisiz kalmıştır.

İşin garibi bir aralık Türkçenin yerine Arapçanın resmî dil olarak alınması fikrinde olan Sultan II. Abdülhamid sonradan fikrini değiştirerek Latin harflerinden yana eğilmiştir:

“Halkımızın büyük bir kısmının okuma yazma bilmemesinde şaşılacak bir şey yoktur. Çünkü bizim yazımızın sırlarına alışmak kolay değildir. Latin alfabesini almakla belki halkımızın işini kolaylaştırabiliriz.” Ne var ki, Halife-i ruy-i zemin olmasına ve halkın kendisinde yedi evliya gücü bulunduğuna inanmasına rağmen II. Abdülhamid, bu konuda bir evliya kuvveti bile harcamaya yanaşmamıştır. Böylece, aşağı yukarı yüz yıl önce başlamış olan bu harf tartışmaları, Cumhuriyet devrinde de aynı tezlerin çarpışması suretinde sürüp gidecektir.





Türkçenin Sadeleştirilmesi


Türkçenin sadeleştirilmesinin, Arapça, Farsça sözcüklerle kurallardan kurtarılması anlamına geldiği bilinmektedir. Bu akım, yukarıda da görüldüğü gibi Latin harflerinin ortaya atılmasından da önce, Batılılaşma hareketi ile başlamıştır. İlk sıralar sayısı sınırlı birkaç kişinin, sınırlı bir alanda, bir akımı idi. Ama I. Meşrutiyet ve İstibdat devirlerinde, bütün aydınları ilgilendiren bir konu durumuna geldiği görülmektedir. Mustafa Celâlettin Paşa, Rusya’nın kalkınmasında büyük Petro’nun dilde yapmış olduğu reformun önemini belirttikten sonra, Türkiye için dil sorununu şu suretle ortaya koymaktadır:

“Halkın eğitimini düzenleme gereğini duyurmak için bilginlerimizin yurtseverliğine başvurmalıyız. 24 doğulu ilmin arkasında mevzi almış birkaç kocaman sarıklı görmek halkımız için yeterli değildir. Bunlar, halkın kavrayamadığı, incelmiş ve anlaşılmaz bir dil ile sözkonusu ilimleri öğreniyorlar. Oysa halk için gerekli olan, tam Türk olan, ve kolay bir öğrenimdir.”

Böyle bir öğrenim ise, tam bir Türk dili ile yapılabilirdi, böyle bir dilin varlığından haberi olanların sayısı birkaçı geçmemekte idi. Bunların dışında kalanlar için Osmanlı dili ile Türkçe ve Türkçe ile Osmanlıca aynı şeydi. Her şeyden önce, dilin ne olduğunu ve ne olmadığını açıkça bellemek gerekti. Ebüzziya, bu konuyu herkesin kavrayabileceği biçimde anlatmak için şu satırları yazmak zorunda kalmıştır:

“Osmanlılık uyruk anlatır sözcüktür. Emeviye dili, Abbasi dili, Selçuk dili denemeyeceği gibi, Emeviye ulusu, Abbasi ulusu, Selçuk ulusu da denemez, bunun gibi ne Osmanlı milleti, ne de Osmanlı dili demek doğru değildir. Osmanlı halkı çoğunlukla Türkçe konuşur. Ama içlerinde başka diller de konuşanlar vardır. Osmanlılar Osmanlıca konuşur demek anlamsızdır.”





Türkçenin Çıkışı ile İlgilenme


Yeni veya Genç Osmanlılara kadar Türkçenin çıkışı ile ilgilenme sözkonusu olmamıştı. Namık Kemal ve arkadaşlarının Avrupa’da bulundukları sırada, Türkler üzerine iki düşünce akımı yürürlükte idi. Birincisi, Haçlı savaşlarından bu yana Türkleri kötüleyen, onlara her çeşit fenalığı yakıştıran Hıristiyanlık kalıntısı akım idi. İkincisi de, 19. yy’ın özellikle ikinci yarısında başlayan, bilimsel araştırmalar ürünü objektif görüş idi. Buna göre, Turan çıkışlı ırkların tarihte, uygarlık alanında oynadıkları rolün, öteki ırklara göre daha az önemli olmadığı noktasında toplanmakta idi. Ayrıca, Türkiye’de inceleme gezisi yapmış olan bilginlerden kimilerinin de, Türk köylüsünün zekâ bakımından olduğu gibi, şeref ve haysiyet itibariyle de Fransız ve Polonya köylüsüne üstün bulunduğunu öne sürdükleri görülmekte idi. Avrupalı siyaset adamlarından pek çoğunun, tarihte hiçbir uygarlık yaratmadığı için Türklerin Avrupa’dan kovulması düşüncesine saplanmış olduğu bir devirde, Türklerin çıkarına yükselen seslerin, oradaki Türk gençlerini duygulandırması doğaldı. Bunlardan Ali Suavi, yukarıda da işaret edildiği üzere, Türk dili üzerine sesini ilk yükselten aydınımız olmuştur.



VELED ÇELEBİ [İZBUDAK] (1869-1950): II. Abdülhamid döneminde Türk dili grameri üzerinde incelemeler yapmış; sonradan Türk Diline Medhal, Ferheng-nâme, Divan-ı Türkî-i Sultan Veled, El-İdrak Haşiyesi vb. eserleri yayımlanmıştır.

Bunun gibi, 1869’da Mustafa Celâlettin Paşa, Türk dilinin eski ve zengin bir dil olduğunu, başka dillere de yardım etmiş olduğunu ayrıntılı bir biçimde anlatmıştır. Bu konudaki varsayımı, Türkçenin üretme gücüne dayanmakta idi. Eski Yunanca veya Latince sözcüklerin hangi Türkçe sözcüklerden geldiğini göstermek için yüzlerce örnek vermiştir. Bunlardan burada, birkaçını, yanlarında Türkçe köklerini parantez içinde olmak üzere gösteriyoruz:

“Kapitol (kapı), sosciete (söz), kailos (köylü), domus (ev, dam), colon (kol), kefal (kafa), chandella (kandil); Latince kelimeler ise: ordo (ordu), pulus (piliç), minyon (çok küçük, mini)”.

Celâlettin Paşa’nın üreticilik yöntemi, dilbiliminde makbul görülmese bile, yüzyıllarca hakir görülmüş Türk dilinin değer kazanmasında etkili olduğunda kuşku yoktur.

Türk dili konusunda, İstibdat devrinde zamanla gelişen sadeleştirme yanlısı Türkçeciler ile Türkçede yabancı elemanların kalmasına taraftar tutucular arasındaki tartışmalar, Türkçenin bağımsız bir dil olarak gelişip gelişmeyeceği noktasına gelip dayandı. Tutucuların tezini Hacı İbrahim iki delile dayanarak savunuyordu. Birinci delil, tarihsel karakterde olup şu suretle ortaya konmakta idi: “Türkçenin bağımsızlığı olanaksızdır; bizim ilim ve edebiyat dilimiz olan Arapça öyle zengin bir dildir ki, İspanyolcaya, Portekizceye, Farsçaya ve yeni Hint diline, Fransızca ve İtalyancaya sözcükler... hatta fen ve maarif vermiştir... Eğer Avrupa uluslarının yazılarıyla imlaları ve ana dilleri bizim gibi Arapçayı yazıp konuşmaya elverişli olsa idi onlar dahi bizim gibi, dillerini Arapça sözcükler ile tamamlayacaklardı”. İbrahim Efendi’nin ikinci delili dinseldi; anlamı da şöyle idi: “Arapça bugünkü günde yeryüzünde mevcut olan iki yüz milyona yakın ehl-i İslâmın din ve edebiyat dilidir. Bundan ayrılmak bizim için olanaksızdır.”

Tutucular, Türkçecileri ayrıca Frenk taklitçiliği ile suçluyorlardı. Uygarlığın ilerlemesinde görülen yeni buluşlar için dilin sadeleştirilmesine gerek görmüyorlardı. “Yeni buluşlara isim vermek, bilim terimleri bulmak demektir. Bu ise dil sorunu değildir. Nasıl ki, Avrupalılar terimlerini Yunanca ve Latinceden almışlardır, biz de Uygurcadan değil Arapçadan alacağız”.

Türkçeciler, dil davasında tezlerini savunmak için geçmişe ve dine dayanmıyorlardı. Hareket noktası bakımından olduğu gibi, gereklilik bakımından da gerçekçi idiler. Tezlerinin ana fikri şöyle idi: “Kendi yazdığımız halde okuyamayacağımız ve başkaları yazdıkları halde hem doğruca okumaya, hem de anlamaya muktedir olamayacağımız bir dili bize ‘Osmanlı dilidir’ diye yutturmaya ve fazla olarak fesahat ve belagat bundan ibarettir diye inandırmaya imkân tasavvur olunabilir mi?” Aynı gazetede çıkan bir yazıda Şefikname’den bir sayfayı okuyan bin kişide iki kişinin, anlaması şöyle dursun dürüstçe okuyamaycakları yazılmaktadır. Buna karşılık, sadece Türkçe ile yazılan dört sütunluk bir yazı Taşkışla’dan bin er karşısında okunsa, hiç olmazsa sekiz yüz nefer okunanı anlar. “Mademki dilimizin Türkçe olarak düzeltilmesi arzu olunuyor. Matbuu’l-endam, liecli furuht, nezaket, peşinat, mekteb-i iptidaî gibi şeylerin düzeltilmesi gerektir.” Dudak ve susamış sözcükleri varken “leb” ve “teşne” demeye ne gerek var. “Eşk-i hun” ve “kanlı göz yaşı” deyimlerinden hangisini kullanalım?

Lastik Sait, tutucuların, özellikle Hacı İbrahim’in, dili dine peşkeş çekmesine, “Arapça olmayınca diyanet olmaz” sözüne şu cevabı veriyor:

“İslâm dini bize Tanrıdan geldi... Hiç Arapça bilmeyen Boşnak ve Arnavutlar da Müslümandır. Din ve iman denilen manevi keyfiyet, dil denilen şeyden tamamen ayrıdır. Düşmana göğüslerini geren bunca Müslüman çocuğu Arapça kuvvetiyle mi savaştılar.”

Türkçeciler kendilerine Frenk taklitçisi denmesine de verilecek cevabı bulmada güçlük çekmemişlerdir. Dil sorununda bütün milletlerin bu yola girdiğini işaret ettikten sonra, eski Arapların da Habeş ve Yunan dillerinden faydalandığını, şimdiki Mısırlılar ile Suriyelilerin de yabancı dillerden sözcük almakta olduklarını işaret ettikten sonra “yararlık bakımından Frenk taklitçiliği ile Arap taklitçiliği arasında bir fark görmedikleri” sonucuna varıyorlar.

Türkçecilere göre dil sorunu yalnız bir meram anlatma veya edebiyat sorunu değildi. Özellikle siyasal kişiliği olan aydınlar için önemi çok daha genişti. Ahmet Rıza’ya göre, Türk dilinin bir ulus dili durumuna getirilmesi, Türkler için bir var veya yok olmak sorunu idi. Tarihsel gerçeğe de uygun düşen bu düşünceyi şu surette göz önüne sermiştir:

“İran’ın bir edebiyat dili olduğu için, Arap fetihlerine karşı direnmişti. Mısır’ın olgun bir dili olmadığından, Arap’a yenilmiş ve karışmıştı. Rumlar, bir zamanlar ezilip perişan olmuşken, yine dilleri sayesinde yeniden bir Yunan devleti kurdular. Osmanlı Devleti bir kez parçalanırsa Türk ulusu yok olur gider.

Çünkü bir ulusun varlığı ve devamı... dilinin oluşmasına ve yaşamasına bağlıdır. Oysaki dilimizi, devletimize bağlı olan kavimler bile konuşmuyor. Konuşanlar, ya devlet hizmetine geçenler veya hükümet memurlarına meram anlatmak zorunda olanlardır. Fetih kuvveti ile ele geçirilen yerler, dilin zayıflaması ve konuşanların azlığı ile kaybolur.

Dili düzeltmenin en etkin çaresi, herkesin kolaylıkla yararlanacağı bir duruma getirilmesidir... Yüksekokullardan diploma ile çıkan palabıyık bir Türkün bilgisi, Avrupa’da 15 yaşındaki bir çocuğun bilgisi düzeyinde mükemmel olmuyor. Çünkü öğrenim zamanı Arapça ve Acemceyi bellemeye sarfediliyor. İlim öğrenmeye zaman kalmıyor”.

Türkçenin, sözleriyle ve eserleriyle savunucuları arasında Şemseddin Sami yükselmektedir. Türk dilinin, bağımsız bir dil haline getirilecek öze sahip olduğuna inanmıştı. Uygurcanın İslâmlıktan önce yazılır ve okunur bir dil olduğu noktasından hareketle, Müslümanlığın kabulünden sonra, Türkçenin önemini, kapılarını Arapça, Farsça sözcüklerle kurallara açarak karışık bir dil haline geldiğini anlatır. Edebiyatın ve ilmin Türkiye’de gelişmesi için, ilkin dilin kurallarının kurulmasına, ilim ve fennin yeni keşifleri için kavramlar ve terimler bulmak için çalışılması gereğine dikkati çeker.



MUSA KÂZIM (1858-1920): Dört kez şeyhülislâmlık yapan (1910-1917) Musa Kâzım Efendi, ilk şeyhülislâmlığı döneminde, medreselerde Türkçe öğretimi ve din dışı öğretim yapılmasının dinde bozgunculuk sayıldığı bir çağda, “coğrafya, tarih bilimlerinin Arapça dışında bir dilde öğretilmesinin caiz olacağı” yolunda fetva vermiş; böylelikle Türkçenin bilim dili olmasına ilk adım atılabilmişti.





Türkçenin İlim Dili Olması İçin Çalışmalar


Türk dili üzerine, önceki bölümde yapıldığı anlaşılan tartışmalar, özellikle edebiyat ve konuşma dili konularına dokunmaktadır. Türkçenin ilim dili durumuna getirilmesiyle ilgili düşüncelere ise pek az temas edilmiştir. Bunun başlıca nedenini, Doğu’da ilim ile din arasında kurulan ilişkide görmek doğru olur. Önceden de işaret edildiği gibi, Müslüman memleketlerinde, ilim denilince “Tanrı bilimleri” anlaşılmakta idi. Nitekim medreselerde de ancak bunlar okutulurdu. Bunların dışında kalan pozitif ve sosyal ilimlere kapılar kapalı tutulurdu. Tanrısal ilimler, din dili olması nedeniyle Arapça okutulmakta idi. Osmanlı Devletinin teolojik bir yapıda olması Arapçaya, Türk dili üzerinde bir imtiyaz sağlıyordu. Bu dinsel imtiyaz, aydınlar arasında Türkçenin bağımsız bir ilim dili haline getirilmesini de güçleştirmekte idi.

Dil bir bütün olduğu için, Türkçenin edebiyat ve konuşma dili bakımından sözü edilirken, bu bağımsızlığı içinde onun ilim dili olma niteliğinin bulunduğunu kabul etmek de doğaldı. Şu da var ki, Türkçenin bir ilim dili vasfını kazanması yolundaki çalışmalar, yukarıda da işaret edildiği gibi, Deniz Harp Okulu’nun açılması ile başlamıştı. II. Mahmud Askerî Tıp Okulunu kurduğu vakit (1827), tıp ilmi için kaynak bulunmaması nedeniyle, Fransızcayı öğrenim dili olarak kabul etmiş ve Fransızca bilen Avrupalı doktorları öğretim üyesi olarak getirtmişti. Ama öğrencilere yaptığı bir konuşmasında, gelecekte Türk dilinin öğretim dili olacağı konusunda şu sözleri söylemeyi de gerekli görmüştü:

“Tıp ilmini tüm olarak dilimize alıp gerekli kitapları meydana getirmeye çalışıp gayret etmeliyiz. Sizlere Fransızca okutmaktan benim beklediğim, Fransızca dilini öğrettirmek değildir. Ancak tıp ilmini öğrenip yavaş yavaş kendi dilimize almaktır. Ve ondan sonra memleketin her yanında Türkçe olarak yaymaktır.” Tıbbiyede Fransızca öğretimi 1870’e kadar sürmüş, sonra Türkçe öğrenime geçilmiştir. Bu arada Türkçe bir tıp sözlüğü meydana getirmek üzere bir Tıp Cemiyeti kurulmuştur. Meydana getirilen sözlüğün başarılı olmadığı Ahmet Rıza’nın şu satırlarından anlaşılmaktadır: “Kurulan Tıp Cemiyeti üyelerinin çoğu, Türkçe bilmediklerinden ve Türkçe bilenler ise tıp ilminden anlamadıklarından, birtakım garip ve acaip terkipler ile, tıp ilmi bir kat daha güçleştirilmiştir.” Ahmet Rıza, Arapça sözlüklerden yararlanmak suretiyle meydana getirilen bu sözde Türkçe Tıp Sözlüğü için şu sonuca varmıştır. “Uygarlıkta topluma yararlı olmayan şey yoktur. Biz yine, Türk dili ile Türk ulusu daima var olacaktır düşünce ve duygusunda bulunarak dilimizi büyük dillerle yarışacak surette düzenlemeyi, Türk ulusunu koruma hususunda dilin pek büyük önemi olduğunu iyice zihnimize yerleştirmeliyiz.” Tıp dilinin Türkçeleştirilmesinden yana olanlar, doktor çıkanların, özellikle fizik, tabiiye ve kimya ilimlerini de öğrenecekleri için, bunlardan yapacakları çevirilerle dilimizi yeni bilgilerle zenginleştireceklerini öne sürüyorlardı.

Tıp okulunda öğrenim dilinin Türkçeleştirilmesine karşı olanlardan Namık Kemal, kendine öz güçlü görüşü ile şu sakıncaları sıralıyordu:

“Tıp okulunda Fransızca ve hatta Almanca okunursa ne olmak gerekir... Türkler tıp ilminde Avrupa’dan aşağı kalacak öyle mi? Varsın kalsın. Hangi ilmi bir ulus ile yarışacak kadar ileri götürdük ki! Bizde de Türkçe okutarak hekim çıkar diyelim... Tıbbı Fransızca okuyan tabiplerimiz Türkçeye çevirdiler. Türkçe öğrenim gören kişiler ise ne Türkçe, ne de Fransızca biliyorlar... Türk dilinde tıp okutmak ile tabip yetişmediği anlaşıldı. Kitap yok, terim yok. Ulusun tıp okuluna harcadığı paralar, Türkçede tıp ilmini meydana getirmek için değil, askere doktor yetiştirmek içindir.”

Mustafa Celâleddin Paşa, yabancı dil ile öğrenim konusunda Namık Kemâl’den de ileri gitmekte idi. Ona göre, Türkiye eğitim konusunda iki amaca yönelmelidir; birincisi, ulusal dilde halkın bilgi edinmesini sağlayacak çalışmaları sağlamak, ikincisi ise hizmet için yabancı dil bilen uzmanlar yetiştirmek. Bu ikinci konuda başarı kazanmak için de “Bütün askerî okullarımızda coğrafya, tarih ve harp hukuku Fransızca olarak öğretilmelidir. Bu dilin öğretmenleri de Fransız olmalıdır.”

Namık Kemal ve Mustafa Celâleddin Paşa’nın bu düşünceleri, kuşku yok ki, Türkçenin bir ilim dili olmak değerinden yoksun bulunduğu anlamına alınamaz. Celâleddin Paşa, bir yandan genel eğitimin geliştirilmesini, öte yandan bizi Batıdan ayıran Arapça ve Farsça yerine Batıya bağlayacak olan Fransızcanın, özellikle devlet hizmetinde bulunacaklara öğretilmesini istiyordu. Namık Kemal’e gelince, o da tıp dilinin Türkçeleşmesine karşı gelirken Arapçadan yana çıkmıyor; okunacak tıp kitabı ile kullanılacak terimlerin bulunmadığını neden gösteriyordu. Aslında bu ve daha başka noksanlar, yalnız tıp ilmi için değil çağdaş ilimlerin tümü için sözkonusu idi. Gerçi önceden de işaret edildiği gibi, yeni terimlerin araştırılmasına II. Mahmud devrinde başlanmıştır. Hoca İshak Efendi matematik ilimlerinin, Şani Zade Ataullah Efendi tıp ilimlerinin, Cevdet Paşa hukuk ilmi terimlerinin saptanmasına çalışmışlardı. Ama bunlar bireysel çalışmalardan ibaret kalmıştı. Kaldı ki, meydana getirilen terimler de tam Türkçe sayılamazdı; çünkü bu konuda hiçbir temel ilke saptanmış değildi. Fatma Aliye, Cevdet Paşa ve Zamanı başlıklı kitabında terim yapılışını şu suretle anlatmaktadır:

“1851’de devlet hazinesi, aylıkların verilmesine olanak sağlanamayacak bir duruma düşmüştü. Maliyenin durumunu anlamak üzere bir komisyon kuruldu. Hazine bir kriz geçirmeye başlamıştı. Fransızca olan bu sözcüğün Türkçesi yoktu. Bulunması gerekli idi. Bir gece Fuat Paşa’nın yalısında bu konuda görüşüldü. Cevdet Paşa, bu sözcüğün (buhran) kelimesi ile karşılanabileceğini önerdi. Ondan sonra ‘crise’ sözcüğü buhran sözcüğü ile karşılandı. Cevdet Paşa’nın, Fransızcadan alınan kimi terimlerin olduğu gibi kullanılmasından yana olduğu anlaşılıyor. Mektuplarında oksijen ve nationale sözcüklerini Türkçe karşılıklarını vermeden kullanmıştır.”

18. yy’da Avrupa’ya geçici bir görev ile giden Osmanlı elçileri, sefaretnamelerinde, Türkçe karşılığı bulunmayan Fransızca sözcük ve terimleri olduğu gibi yazmışlardır. Ama bunlar resmî yazışma dilinde yer almamıştı. Abdülmecid devrinde özel gazeteciliğin kurulması üzerine, Batılı siyasal terim ve sözcüklerin kimileri olduğu gibi alınmıştır, kimilerinin Türkçesi de Arapça köklerden türetilerek kullanılmaya başlanmıştır. Bu suretle, konstitüsyon, liberal, radikal, nutuk, meclis, ihtilal, cumhuriyet, meşrutiyet, müttefik, imtiyaz gibi sözcükler, bugünkü anlamlarında Türkçede yer almıştır.

Genç Osmanlılar devrinde, terim konusuna da az çok dokunulduğu görülmektedir. Tutucuların hareket noktası şu idi:

“Fransızcayı Latince ve Helenika (eski Yunanca) nasıl geliştirmiş ise, bizim dilimizi de Arapça düzenlemiştir. Dilimizi düzeltmek için gerekli şey varsa o da, kuralları değiştirmeyerek öğretmelidir.”

“Ecdadımızın bir İslâm birliği meydana getirmek için Arapçayı almış oldukları da unutulmamalıdır... Dolayısıyla bir ulus kendi uygarlık yapıtlarını bırakıp başka uygarlıkla karışmamalıdır.”

Ahmet Midhat Efendi, bu görüşün dayanmakta olduğu iki temel fikri şöyle çürütmektedir: “Osmanlı demek Arap demek değildir. Olmadığına göre, Türkçe Arapçanın boyunduruğuna koşulamaz. İslâm birliğine gelince, böyle bir dil birliğine şahitlik edecek ecdadımızdan herhangi bir zatın eseri seçilip, bir Arap’a gösterilsin, eğer Arap ondan bir şey anlarsa eyvallah, sonra da bir Osmanlıya göstermeli o da bir şey anlıyabilirse yine eyvallah.”

Tutucuları terim konusunda şaşırtan, Batı dillerinde terimlerin eski Yunancadan ve Latinceden gelmesine karşılık, neden Arapçadan yapılan terimlere Türkçeciler direnmekte idiler. Aslında direnişin anlamı basit idi. Latince ölü dil idi, gelişmesini tamamlamıştı. Dünyada herhangi bir ulus Latince konuşmamakta idi. Latinceden terimler yapmak suretiyle yararlanan hiçbir ulus için bu dilden gelebilecek bir kültür tehlikesi yoktu. Arapça ise yaşayan bir dildi. Öteki diller gibi o da gelişmekte idi; böyle bir dilden yararlanmaya kalkmak bilimsel bakımdan olanaksız olduktan başka ulusal bakımdan da tehlikeli idi.

Türkçecilerden kimileri, yukarıda işaret edildiği bir noktada, tutucuların eleştirileri karşısında cevap vermede güçlük çekiyorlardı. Ortada Türkçenin henüz bir sözlüğü ve bir grameri yoktu. Dil çalışmalarını düzenleyecek bir akademi veya örgüt de henüz kurulmamıştı. Böyle bir durumda işin içinden nasıl çıkılacaktı? Cumhuriyet devrine gelip dayanacak dil sorununun önemli bir yanı da bu idi.

Türkçeyi sadeleştirme ve ilim dili yapma akımı, başlangıçta ulusçuluk olmaksızın başlamıştı. Genç Osmanlıların yaptıkları savaşın amacı, Osmanlı halklarının meşrutiyet yönetimi altında bir ulus durumuna getirilmesi idi. Bunun ideolojisi, ABD’de olduğu gibi “yurt” ve “ekonomik çıkarlarda ortaklık” olacaktı. Ne var ki, Amerikan örneği Avrupa için geçerli olmadığından, onun etkisi altında bulunan Osmanlı İmparatorluğu’nda da etkisi olamazdı.

I. Meşrutiyet ve İstibdat devirlerinde genişleyen Türk dili üzerindeki tartışmalar, ister istemez Türkçülük doğrultusunda etki yapacaktı. Bu etkiye siyasal bir renk vermede, büyük İslâm düşünürü ününü kazanmış olan Şeyh Cemaleddin Afganî (Afganlı)’nin rolü büyük olmuştur.



HOCA TAHSİN (1813-1881): Paris’teki Mekteb-i Osmanî öğrencilerine Arapça ve din dersleri veren, aynı zamanda fizik, kimya, astronomi gibi bilimleri öğrenen Tahsin Efendi, kısa bir süre Darülfünun müdürlüğünde bulundu. Bir fanusun içine güvercin koyarak havasını boşaltma deneyi yapması nedeniyle dinsizlikle suçlandı ve iki yıl sonra Darülfünun kapatıldı. Derslerinde kullandığı dil, Türkçenin bilim dili bakımından ne kadar geri kaldığını ortaya koyması yönünden örnek oluşturur.

Afganlı, İslâm âleminin yaşayabilmesi için, “Müslüman halklarının ulusal bilincine sahip olması gereğine inanmıştı”. Bu noktadan hareketle, tezini şu suretle açıklamakta idi: “Ulusçuluk dışında saadet yoktur. Dilsiz ulus olmaz. Umumun yararını sağlamadıkça da bir dil meydana getirilmiş sayılmaz.” Afganlı bireyleri birbirine bağlayan iki bağ öngörmekte idi. Bunlardan birincisi dil, başka bir deyişle ırk birliği, ikincisi ise din birliğidir. Ona göre, birincisi ikincisinden daha önemli idi. Çünkü dil ve ırk değişmez. Din ise değiştirilebilir.

Afganî’nin tezinin doğrultusunda Türk dili çalışmalarının üç dalda geliştiği görülmektedir:

1- Türkçenin öz köklerinin Arapça ile bir ilgisi bulunmadığını göstermek,

2- Halkın anlayacağı suretle geliştirmek,

3- Türk edebiyatını Arap ve Fars etkisinden koparıp Batılı fikirlerden de yararlanmak suretiyle bağımsızlığına kavuşturmak.

Birinci daldaki çalışmalar Buharalı Şeyh Süleyman Efendi’nin Lugat-i Çağatay ve Türki-i Osmanî adlı kitabıyla başlamıştır. Bu kitapta Çağatay dilinin dünyadaki büyük dillerden biri olduğu ve Osmanlı Türkçesinin de kaynağı bulunduğu belirtilmiştir. Şemseddin Sami aynı dalda, Kamus-ı Turkî ve Kamusu’l-âlam gibi büyük sözlükler meydana getirmiştir. Bunlardan birincisinin önsözünde Türkçenin çıkışı ve karakteri ile ilgili ayrıntılı bilgi verirken, Arapça ve Farsça yerine, Çağataycadan alınacak sözcüklerle dilimizin bir kat daha zenginleştirilebileceğini anlatmıştır.

Şemseddin Sami’nin bu çalışmalarını Necip Asım Bey izlemiştir. Bu zat Ural-Altay dilleri, eski Türk yazısı, Orhun Anıtları ve Türk tarihi konularında yazmıştır. Velet Çelebi de, sözü geçen iki bilgin gibi, Türk dili üzerinde çalışmış, özellikle folklor konusunda yazılar yazmıştır. Bütün bu çalışmalar, Arapçasız ve Farsçasız bağımsız bir Türk edebiyatı meydana getirilebileceği kanısının güçlenmesine de etken olmuştur. Hüseyin Cahit’in şu sözleri bu kanaatin ne düzeyde kuvvetlendiğine açık bir delildir:

“Ne vakte kadar ötekinin berikinin edebiyatını taklit edip kalacağız? Acem taklitçiliğinden kurtulur kurtulmaz, Arabistan çöllerinde kefaret mi çıkaracağız? Edebiyatımız artık Türk olsun.”

“Araplardan yararlanacağımız ilimlerden şimdiye kadar sayılan şeylerde esaslı bir şey bulamadık. Bugünün ilerlemeleri yanında Arapların önceleri yapmış oldukları biçare terakkileri artık bir oyuncak kalır.....zamanımızın ilim ve fenni ile dimağlarımızı doldurmak için şimdiki kitaplara sarılırız. Bu kitapları da Arap’da değil garpta buluruz.”

İstibdat devrinde Türk dilinin ulusal bilinci uyandırmada bir başka delilini de “Türk” sözcüğünün kullanılmaya başlamasından görebiliriz. Mısır’da Abdülhamid’e karşı yayımlanan gazetelerden birisinin “Türk” adını taşıması dikkat çekicidir. Lâstik Said’in, edebiyat tartışmaları nedeniyle söylemiş olduğu şu kıt’a da ulusçuluk bakımından çok önemli sayılmaktadır: “Arabça isteyen Urban’a gitsin / Acemce isteyen İran’a gitsin / Frengiler Frengistan’a gitsin / Ki biz Türküz bize Türkî gerektir.”

Bu kıt’anın son mısraındaki “Türklere Türkçe gerektir” sözünün anlamı kuşkusuz Türkçenin bağımsızlığını kazanma ve ulusal bilincin uyanmasında bir dönüm noktasını göstermektedir. Bu bilinç, II. Abdülhamid’in bile panislâmcı bir dış politika gütmesine rağmen, Sadrazam Hayrettin Paşa ile yapmış olduğu bir tartışmasında “Paşa paşa, ben Türküm, Türk kalacağım” sözünde yansımaktadır.

İstibdat devrinde, Türkçenin ve Türklüğün güçlenmesinde rol oynayan iki faktör daha vardır. Birincisi, savaşlar ve Batı devletlerinin müdahalesi ile kaybedilen topraklardan duyulan acılar, ikincisi de bu topraklardan yurdumuza göç eden, Türkçe konuşan Türkler. Osmanlı-Yunan savaşı sonunda Mehmed Emin’in (Yurdakul) yazmış olduğu manzumelerde kullanmış olduğu saf Türkçe, ulusal ruhu yansıtan ilk örneklerdendir.





II. Meşrutiyet Döneminde Türk Dili Sorunu



İkinci Meşrutiyet Arifesinde Durum


I. Meşrutiyet ile II. Meşrutiyetin duyurulması sırasında, Türk dili üzerindeki düşünce akımları siyasal ve ulusal bir zemine oturtulmuş değildi. Tanzimat dilcilerinin uğraşıları düzeyde kalmıştı. Ulus (millet) kavramı anlayışları silik ve bilinçsizdi. Kendilerini Türkten çok Osmanlı biliyorlar ve öyle duyuyorlardı. Avrupalıların taktığı (Genç Türkler) adını beğenmedikleri için kendilerine (Genç Osmanlılar) deyimini yakıştırıyorlardı. Yazılarında (ulus) yerine (ümmet) sözcüğünü kullanmaya önem veriyorlardı. Genç Osmanlılar arasında, yalnız Ali Suavi birkaç yazısında Türk dilini ve tarihini yüceltici birkaç satır yazmıştı; ama Türk ve Türkçülük konusunda fazla durmamıştı.

I. Meşrutiyet devrinde, Mebuslar Meclisinde de Türklük üzerinde durulmamıştı; zaten durulamazdı da. Siyasal ideoloji Osmanlılık idi. Mecliste siyasal partiler bulunmadığı için Türkçeciliğe ve Türklüğe sahip çıkacak bir örgüt de yoktu. Bu nedenle, anayasada devlet dilinin Türkçe olduğunu saptayan madde bu dilin yaygınlaşmasında büyük etki yapmış sayılamaz. İstibdat devrinde, eğitim programlarında Türkçe derslerine önem verildiği az çok görülmekle beraber, bu Türkçe, Arap ve Fars sözcükleri ile kurallarının ağırlığı altında bunalmakta idi. Aynı devirde, aydınlar arasındaki tartışmalarda Türk dilinin sadeleştirilmesi ve dolayısıyla Türk ve Türklük sözcüklerine dokunulmuştu. Bu devrin sonlarına doğru, Türkçenin çıkışı konusu, yazarları Genel Türk Tarihi ile temasa da getirmişti. Ama çağdaş, siyasal anlamda bir Türk ulusçuluğu henüz sözkonusu değildi.





II. Meşrutiyet ve Yeni Koşullar


II. Meşrutiyetin duyurulması üzerine, Türk dili üzerindeki çalışma, yeni koşulların etkisiyle yeni bir zemin üzerinde ve yeni bir amaç doğrultusunda gelişmeye başladı. Yeni koşulların başında, yeni bir kuşağın yetişmiş olmasını görmek gerekir. Batı okullarında ve Türkiye’de, yabancı dil ile öğretim yapan okullarla, yabancı dillerin de okutulduğu Türk okullarından yetişmiş kimselerin sayısı artmış bulunuyordu. Bunların arasından, Türk dili ile ilgilenen, bu dilin kaynaklarına kadar inip karakterini incelemek yeteneğini kazanan, ayrıca 19. yy’da Batıda ulusçuluk akımının gelişmesini öğrenmiş olan kimseler vardı. Dolayısıyla dilin ulusçuluk ile yakın ilişkisi bulunduğuna inanmışlardı.

II. Meşrutiyet devrinde, Yemen ve Arnavutluk gibi Müslüman memleketlerinde meydana gelen ayaklanmalar, Türk aydınlarını, bir Osmanlı milleti yaratma deneyinin başarıya ulaşabileceği konusunda kuşkuya düşürmekte idi. Günün birinde, Türklerin yalnız kalabilecekleri düşüncesi onları kendilerini öğrenmeye zorlamakta idi. Bu konuda etkisi olan bir öteki faktör de, dış savaşlardaki yenilgilerle büyük devletlerin imparatorluktaki sömürücü siyasetleri idi. Bu olay doğrudan doğruya Türkleri ve özellikle Türk aydınlarını üzüyor ve kuşkuya düşürüyordu. Bütün bu etkiler ulusal bilincin uyanmasına yararlı olmakta idi. Meşrutiyetin duyurulmasını sağlayan İttihat ve Terakki Partisi’nde büyük çoğunluk Türklerde idi. Bunlar Türk halkının fakir veya orta halli tabakalarından geliyorlardı. Türkçülüğe ve Türkçeciliğe bağlı olanları az değildi. İktidarı ele geçirir geçirmez bu bağlılıklarının örneklerini ortaya koymaya başladılar.





İlköğretimde Türkçenin Zorunlu Oluşu


Anayasada, Türkçenin resmî dil olarak belirtilmiş olmasından yararlanılarak devletin ilkokullarında Türkçe zorunlu dil durumuna getirildi. Şu şartla ki, Türk olmayan topluluklar, çoğunluk bulundukları bölgelerde Türkçenin yanında kendi dillerini de okutabileceklerdi. Ortaokullarda ise Türkçe zorunlu dil olmaya devam edecek, bölge dili ise serbest seçim dili olacaktı. Özel okulların açılması serbest olmakla beraber, bunların öğrenimi devlet denetimi altında bulundurulacaktı.

Devletin bu tedbirine, cemaat imtiyazlarına dayanarak, başta Rumlar olmak üzere, azınlıklar direnişe geçtiler. Bunun bir Türkleştirme politikası olduğunu öne sürdüler. Aslında Türkleştirme politikası sözkonusu değildi. Çünkü ulusal dilleri öğrenmekten kendilerini alıkoyan bir tedbir alınmamıştı. Tarihsel cemaat haklarına gelince: Türkler, kendi tarihsel haklarından büyük fedakârlıklar yapmak suretiyle meşrutiyet yönetimini yerleştirmek için çaba harcamışlar ve harcamakta idiler. Tek taraflı fedakârlık ile de bir Osmanlı milleti yaratılamaz ve bir meşrutiyet sistemi gerçekleştirilemezdi. Hele özel okullarda devlet denetiminin reddedilmesi, çağdaş devlet kavramı ile de bağdaştırılamazdı.

İşin şaşılacak yönü, Türkçenin ilköğrenimde zorunlu dil oluşuna Türk olmayan Müslümanlar da kafa tuttular. Onlar da, bu tedbiri bir Türkleştirme siyaseti olarak görüyorlardı. Kasım 1909’da, Adliye Nezâreti (Adalet Bakanlığı) Arap vilayetlerindeki mahkemelerde Türk dilinin kullanılmasını isteyince, çeşitli direnmeler başladı. Türkçecilerden olan Hüseyin Cahit (Yalçın) bile, böyle bir isteğin, esas bakımından doğruluğunu kabul etmekle beraber, yürütülme olanaklarından yoksun bulunduğunu öne sürdü. Mebuslar Meclisinde ise aynı istek, esas bakımından da çürütülmek istendi. Sulh yargıçlarının, gönderildikleri yerlerde halkın konuştuğu bölgesel dili öğrenmeleri önerildi. Bu öneriyi çürütmek güç değildi. Bir kez anayasaya aykırı düştükten başka, yürütülmesine de olanak yoktu. Çünkü öyle vilâyetler vardı ki, orada Arapçadan başka Türkçe, Ermenice ve Yahudice de kullanılmakta idi. Bir yargıcın bütün bu dilleri öğrenmesi ise olanaksızdı.

Türkçenin tek öğrenim dili durumuna getirilmesi, Araplar üzerinde çok olumsuz bir etki yapmıştır. Arap gençlerinden Kabil Gamen, bir Fransız gazetesinde, onların şikâyetlerini şöyle yansıtmakta idi:

“Genç Türkler bize Türkçeyi kabul ettirmeye kalkıştılar. Biz ise pek haklı olarak dilimizden... dinimizden, kanunlarımızdan, ibadetlerimizden, Kur’andan, halifeliğin dili olan Arapçadan memnunuz ve müftehiriz.”

Arap aydınlarının Arapçayı savunma konusundaki bu düşünceleri, Araplık bakımından doğru olabilir. Ne var ki, meşrutiyet savaşı ve sonunda bu sistemin kurulması Araplar tarafından ve Araplılık adına değil, Osmanlılık adına yapılmıştı. Osmanlılığın amacı da ırk anlamı taşımayan, siyasal anlamda Osmanlı halklarını birleştirici, bir devlet sistemi meydana getirmekti. Böyle olunca artık dinsel bir özellik taşıyan Kur’an’ın halifeliğin dili olduğu öne sürülerek Osmanlılık gerçekleştirilebilir mi idi? Kaldı ki, Arapların diline dokunan da yoktu. Onların istediği, Arapların kültür imtiyazını Arapça aracılığı ile sürdürmekten başka bir şey değildi.





Türkçeye

Türklerden Gelen Direniş


Mebuslar Meclisinde İttihat ve Terakki Partisinden olmayanlar, hatta bu partinin üyeleri arasından Türkçeye karşıt ve Arapçadan yana olanlar vardı. Bunlar, okullarda ahlak dersine önem verilmesi noktasından hareket ediyorlardı. Din dışında bir ahlakın varlığına inanmadıkları için, din ahlakına dayanarak Arapçanın savunmasına geçiyorlardı. Bu konuda bir fikir edinmek için, meclis görüşmelerinden şu satırları aktarıyoruz:

Ertuğrul Mebusu Şemsettin Bey: “Ahlakı sağlam temele oturtmak, toplum vicdanını geliştirmek için, okullarda din öğrenimine fazla önem verilmesi gereğini hatırlatırım... Ulûmu diniye (din bilgisi) derslerinin öteki derslerden daha önemli olduğu da göz önünde tutulmalıdır. Dolayısıyla okullarda, programlarla ilgili olarak, Arapça öğrenimi üzerine dikkatinizi çekmek isterim. Bu dersin önemini takdir edersiniz. Vatanımızın bir kısmını, ulusumuzun yarısını asıl Arap milleti teşkil ettiği için onların dillerini herhalde bilmemiz gerektir.” Türkiye’nin ilerlemesinin temeli olarak diyaneti gören başka bir mebus da şöyle demiştir: Kütahya Mebusu Abdullah Azmi Efendi: İlkokullarda, herhalde Türk dilini okutmaktan ziyade Kur’an okutmak çok daha iyidir. Çünkü, o yaşta Kur’an okutulmazsa çocuklar büyüdükten sonra Kur’an öğrenemezler... Şu da var ki, bugün birçok okullarımızda cami yoktur. Cami yapılacak yerlere tiyatro sahnesi yapılmıştır.



RESMİ DİL TÜRKÇE AMA...: 1876 Kanun-ı Esasîsi’nin 18. maddesi, Osmanlı Devleti’nin resmî dilinin Türkçe olduğu ve devlet hizmetine girecekler için bu dilin bilinmesinin gerektiği yolunda bir hüküm getirdi. Ancak, ilk Meclis-i Mebusan’da Türkçe bilmeyen ya da birbirinin konuştuğu lehçeyi anlamayan mebusların bulunması, Türkçenin düzenlenmesi sorununu da gündeme getirmiş oldu.





Medreseden Gelen Direniş


Arapçanın Türkçe üzerine saltanatını meclis içinde ve dışında sürdürmesinden yana olanlar, çoğunlukla medreseciler veya o zihniyette olanlardı. Medrese ise, yüzyıllardan beri çöküntü içinde idi. Bu çöküntü o kerteye gelmişti ki, II. Meşrutiyet devrindeki görüntüsü şu idi:

“Hareket ve girişim yok; düzen ve çalışma, kimi sıkıntı yüzünden olanaksız; eleştiri fikri zaten hiçbir zaman olmamıştı; uzmanlık fikri mevcut değildi; bir ulusu yetenekli olduğu düzeye yükseltmek düşüncesi henüz doğmamıştı. Belirli bir ahlak sistemi bile yoktur.”

Yazar medreselerin durumunu şu sonuca bağlamakta idi: “Gelecek için ümit yok.”

Medrese birkaç yüzyıldan beri ne kendisine bir düzen vermiş ne de düzenlenmesine eğilim göstermişti. İçinde bulunduğu atalet o kerteye varmıştı ki, İslâm dünyası koyu bir cehalet ve taassup içinde yüzmekte idi. Dünya, dev adımlar ile ilerleme yolunda atılımlar yaparken, medrese II. Meşrutiyet devrinde, hâlâ medreselerde okutulacak dersler üzerine fetva vermeye kalkışmakta idi. Şu örnek, Osmanlı İmparatorluğumun çöküşünü açıklamak için varsayımlar kurup açıklamaya çalışan birçok aydının işini kolaylaştıracak karakterdedir:

Meşrutiyet devrinde... medreselerde Türkçe derslerinin, tarih, coğrafya, fizik ve kimya gibi yeni bilimlerin okutulması bid’at, dinde bozgunculuk sayılarak, şeyhülislâmlıktan fetvalara başvuruluyordu. Yine o sıralarda Hindistan, Buhara, Kaşgar gibi İslâm ülkelerinden, şeyhülislâmlık dairesine bu konu üzerine sorular soruldu. İşte Şeyhülislâm Musa Kâzım Efendi’nin fetvası:

“Coğrafya, tarih bilimlerinin Arap dili ile veya benzeri Türkçe veyahut Hintçe gibi başka bir dil ile öğretilip öğretilmemesinin caiz olup olmadığı hakkında, kapısı herkese açık olan Şeyhülislâmın söyleyeceği söz nedir? Elcevap: Tanrı Taâlâ daha iyisini bilir, evet caizdir” (1910).

Medreselerde Türkçe, coğrafya ve tarih gibi bilimlerin okutulabileceğine şeriatın elverişli olduğunu öğrenmek için, 1910 yılına kadar bir fetva beklemek gerekmişti. Kuşku yok ki, fetvada, bir şey öğrenmek için daima açık olduğu söylenen şeyhülislâmlık dairesi, yabancı diller için “gâvurluğa teşvik” nedeniyle daima kapalı kalmıştır.

Görevi dinin yayılmasını kolaylaştırmak olan medrese ve sözde dinciler, bu görevlerini yerine getirmek şöyle dursun, tersini yapmaktan da çekinmemişlerdir. Özellikle Kur’an-ı Kerimin Türkçeye çevrilmesine şeyhülislâmlık bir türlü razı olmamıştır. İlkin Latince, Yunanca, Aramice yazılmış olan İncil Avrupa’da daha 1517’de Almancaya, 1523’te Fransızca ve 1526’da İngilizceye çevrilmiştir. Türkiye’de ise 19. yy’ın ikinci yarılarına kadar şeyhülislamlık, hükümetin bu konudaki sorularına cevap vermeyi bile savsaklamıştır. Bu arada İranlılar kutsal kitabı Valide Hanında gizlice bastırıp satmakta idiler. Fransa’da da Kazmiriski adında bir bilgin tarafından Kur’an Fransızcaya çevrilmiştir. Ne var ki, bu çeviri kitabın Türkiye’de okunması bile yasak edilmiştir.





Meclis ve Medrese Dışında Türk Dili Sorunu


II. Meşrutiyet devrinde, siyaset adamları ile dinciler arasında da, Türk dili çetin bir tartışma konusu olmuştur. Meşrutiyetin amacı, Osmanlı halklarını birbirileriyle kaynaştırıp bir Osmanlı ulusu meydana getirmekti. Bu konuda Türk dilinin gelişip yayılması büyük bir rol oynayabilirdi. Ne var ki, bunun tam tersi bir dil akımının başladığı görülmektedir. Türk olmayan Müslüman topluluklar, Meşrutiyetin getirdiği geniş özgürlükten faydalanmak suretiyle, siyasal kulüpler ve kültür dernekleri kurmaya başladılar. Bunlar da, özellikle kendi ulusal dilleri üzerinde çalışmalarını yoğunlaştırdılar. Dergiler bile yayınlamaya başladılar. Kısa zamanda bu örgütler, dil çalışmalarının koltuğunda ulusçuluk hareketine de girişmekten geri kalmadılar. Türk aydınları da bu durumdan etkilendiler. Kısa zamanda Türk dili sorunu, ulusçuluk ile birlikte ve beraber yürümeye başladı. Bu, önceki Türkçülük hareketlerinde görülmeyen yeni bir faktördü. Bir başka yeni faktör de, Türkçecilerin örgütleşmelerinde görülmeye başladı.





Türkçecilerin İlk Örgütleşmesi


İlk örgüt 1908’de “Türk Derneği” adıyla kuruldu. Kurucular arasında Ahmet Midhat, Velet Çelebi, Necip Asım ve Bursalı Tahir gibi İstibdat devri Türkçülük çalışmalarına katılmış olanlar da vardı. Derneğin amacı şu noktalarda özetlenebilir:

1- Osmanlı Türkçesini bütün Osmanlılar arasında konuşulan ulusal bir dil yapmak,

2- Arapça ve Farsça sözcüklerin bütün Osmanlılar tarafından anlaşılması için, yaygın duruma gelmiş olanları, arasından seçmek ve en sade bir Osmanlı Türkçesi meydana getirmek.

3- Türk diye anılan bütün kavimlerin geçmişteki ve günümüzdeki tüm hallerini öğrenmek, öğretmeye çalışmak ve bütün dünyaya yaymak; dilimizin açık, sade, güzel, ilim dili olabilecek surette ve uygarlığa elverişli bir düzeye gelmesine çalışmak, imlasını ona göre düşünmek.

4- Türk halkı arasında, çeşitli tarih ve sosyal konulardan başka, Türk dili üzerinde derlemeler yapmak.

Amacından da anlaşıldığı üzere Dernek, yalnız Türk dili üzerinde çalışmalar için kurulmuş olmuyordu. Türk kültürünün çeşitli dallarını da kapsamakta idi. Dil konusunda davası, Türkçeyi Arapça ve Farsça sözcüklerden temizlemek değildi. Onları herkesin anlayacağı suretle kullanmaktı. Bu suretle sadeleştirilecek Türkçe, bir konuşma dili olduğu gibi, uygarlığa hizmetleri dokunacak yapıtlar verecek bir ilim dili de olacaktı.

Bu çok geniş program, Türk Derneğinin kısa ömürlü olmasını sonuçlandırdı. Üyelerin kimileri, yalnız dil konusunda çalışmaların yoğunlaştırılmasından yana idiler. Hatta bunlar arasında bile çalışmalarda izlenecek yöntem bakımından tam bir birlik yoktu. Üstelik aydınlarımızın bir örgüt halinde çalışmasının da henüz bir geleneği kurulmamıştı. Türk Derneği kuruluşundan iki yıl sonra kapanmak zorunda kaldı.

Yenilik ve tutuculuk zıt kardeşler gibidir. Türk Derneği tarafından başlatılan dil akımının karşısına, Servet-i Fünun etrafında toplanmış olan veya o zihniyette bulunan yazarlar çıktı. Bunlar kendilerine Edebiyat-ı Cedide (Yeni Edebiyat)’ciler demekte idiler. Batıya yönelik idiler; Batıdan roman dili ile roman tekniğini ve hayalini getirmişlerdir. Ne var ki, bu hareketle ulusal bir edebiyat geliştirilememiş, bir zümre edebiyatı meydana gelmişti. Bu edebiyat okulu kuşku yok ki, Türk dilini sadeleştirme düşüncesine katılamazdı; Türkçecilere karşı saldırıya geçti.

Başı Halit Ziya çekiyordu: Türkçenin sadeleştirilmesine karşıt idi. Ona göre dil, halkın bilgi seviyesine inmez, tersine halkın irfan seviyesini yüksetmeye çalışır. Böyle olunca, Türkçede yerleşmiş Arapça ve Farsça sözcüklerin yerlerine Türkçe karşılıkları kullanılabilir. Örneğin: (şems-i hürriyet) yerine hürriyet güneşi, (necm ü ahter) yerine yıldız, (çeşm ü dîde) yerine göz, (râh u tarîk) yerine yol denilebilir mi?

Süleyman Nazif de, Dilini seven hiçbir Osmanlı Türkü, hatavât-ı terakki yerine “ilerleme adımlarını” çıkaramaz; avamdan kimi kimseleri memnun etmek için böyle davranırlarsa ne olacaktı? Nazif’in verdiği karşılık şudur: “Dilimizin yetenek ve tatlılığını elimizle yok etmiş olacağız; üstelik bu sadeleştirme hareketi bizi yedi yüzyıl geriye ve dört beş bin kilometre uzağa atacaktır...”

Halit Ziya da, Nazif de ulusçu idiler. Yaralı kelebeğin çektiği acıyı düşünecek ve uçmasını kolaylaştıracak yerde, kanatlarındaki renk güzelliği için yerde sürünmesini yerinde görüyorlardı.

Türk dilinin karşısına dikilen yalnız edebiyatçılar değildi; tarihçiler de vardı. Ahmet Rasim’in şu sözleri dış görünüşü bakımından koftur:

“Bugün, her Arapça sözcük yerine Türkçe bir sözcük koymak bizim için din, mezhep, iman, namus, ceht, gayret, iffet, ismet gibi sıfatların tümünden vazgeçmedikçe olanaksızdır...” “Birtakım deyimler ve dil terkipleri vardır ki, karşılıklarını hiçbir vakit, hiçbir suretle, Türkçede aramaya olanak yoktur. örneğin şunlar:

Istiğna-i hayat, istihkar-ı mesaib, müveddet-i hemcins, himayet-i zuafa, meyl-i maâlî, hulûs-u vicdan, sıtk-ı kemal, hıfz-ı meslek, fikret-i civanmerdane, şecaat-ı fedâkârane, itimad-ı nefs, metanet-i kalb, redd-i batıl terkiplerine karşı uygun veya yakın birer terkip bulmak kabil midir?”

Ahmet Rasim, bu terkiplerin karşılıklarının Türkçede bulunmamasından yakınıyordu. Ama bunlara gerek var mıdır, yok mudur düşünmüyordu. Konuşma dili ile, yazı dili arasına gerilen bu Çin Şeddi kabilinden Arapça sözcükler ile terkiplere karşı Türk Derneği yanlısı Ispartalı İsmail Hakkı’nın haykırışı şöyle idi:

“Söylenilen dille yazılan dil arasında büyük açıklık var, lügatlar bizim değil, bunların telaffuzu bizim değil, bunları işleten kaideler bizim değil, yazı bizim değil. Ana kucağından mektep sıralarına düşen, sene sene sınıf ilerleyen çocuk, zaman geçtikçe bu kayıtlardan daha ziyade sıkılıyor; bu yükün altında daha ziyade eziliyor, zavallı çocuk bakıyor ki, yer, gök, her şey değişmiş dünyanın adı arz olmuş, yerin adı zemin olmuş, güneş demiyorlar hurşit diyorlar, mihr diyorlar, afitap diyorlar, ay demiyorlar kamer diyorlar, mah diyorlar, at diye tanıdığı hayvana, on on-beş ad takmışlar:

Feres, esb, rahş, semend, rehvar, şebdiz, yekran, tevsen, sütûr, kümeyt, edhem diyorlar. Deniz diye bildiği şey, bahr, derya, yem, lücce, kulzüm, muhit ve daha birçok şey olmuş. Bir şeye yalnız bir isim kâfi iken, böyle birçok isim takmalarına bir türlü aklı ermiyor; buradan zihnine bir körlük, bir sarmazlık gelmeye başlıyor. Türkçe üzerine sürdürülen bu tartışmalar 1911’de devrimcilerle evrimcilerin çatışması aşamasına girdi.





Evrimciler ile Devrimciler


Dilde devrim hareketi bu kez Selânik’te başladı. Genç Kalemler Dergisi etrafında toplanan Ömer Seyfettin, Ali Canip ve Ziya Gökalp ile öteki kimi gençler, Türk dilini sadeleştirmek için heyecanlı ve sistemli bir çalışmaya girdiler. Bunların çalışmalarını Selânik’te yoğunlaştırmaları bir rastlantı değildi. Selânik o yıllarda, Balkanlar’la ve Avrupa ile ilişkisi İstanbul’dan bile daha sıkı olan bir kent idi. Bulgaristan’dan başlamak üzere, öteki Balkan devletlerine bulaşan panislavizm hareketinin esaslarının dil sorunu olduğu Selânik’te anlaşılmıştı. Bu hareketin 1910’da Sofya’da toplanan kongresi dikkatle izlenmişti. Kaldı ki, gençlerin üyesi bulundukları İttihat ve Terakki Kongreleri de, bu sırada, Selânik’te toplanmakta idi. II. Meşrutiyet devrimi Selânik’te hazırlanmıştı. Neden dil devrimi Selânik’ten başlamasın? Genç Kalemler’in dilde başlattıkları devrimin ilk sıralarda ilkeleri, “yeni lisan” başlığı altında, şöyle toplanmıştı:

1- Ulusal bir edebiyat meydana getirmek için ulusal bir dil kurmak.

2- Beş yüz yıldan beri konuşulan alışılmış Arapça sözcükleri korumak.

3- İstanbul Türkçesi, yeni dil için esas alınacak, yazı dili ile konuşma dili birleştirilecek.

4- Aruz veznini kurutarak hece veznine değer verilecek.

5- Türkçe ilim dili de, Arapça ve Farsça köklerden alınan köklerden sade terimler yapılmak suretiyle geliştirilecek.

Dilde başlayacak olan devrimin tüm anlamı, bu ilkelerde belirtilmiş değildi. Böyle olduğu halde, “ulusal edebiyat ulusal dil ile olanaklıdır” ilkesi, geçmiş ile olan köprülerin atılacağını ve yeni bir geleceğe yönelineceğini anlatıyordu. Bu ilkeler İstanbul’daki edebiyat kodamanlarını kızdırdı. Köprülüzade Mehmet Fuat ile Yakub Kadri (Karaosmanoğlu) sahneye çıktılar. Köprülü’ye göre, dilin bir evrim yolu vardır, onu çizenler de büyük edipler ve sanatkârlardır. Yakub Kadri ise Selânik’teki yeni lisan, yeni fikir, yeni hayat akımını küçümsedikten sonra gençleri “çocuk ruhlu kimseler” diye alaya alıyordu. Kâzım Nami’nin (Duru) bu eleştirilere verdiği karşılıkta gerçekten bir devrim aksanı vardı: “Bugün yürekleri Türk duygularıyla çarpan yeni kuşak bu dili seviyor... Türk dili birkaç yüz bin kişinin, imtiyazlı bir sınıfın ‘argo’su durumunda bırakılamaz... Çünkü, özgür bir ulus tutsak bir dile katlanamaz.”

Böylece Türk dili üzerinde yarım yüzyıl önce, ilkin çok mütevazi bir biçimde başlamış olan tartışmalar, zamanla genişleyip gelişerek 1911’de yurt aydınlarını, devrimci ve evrimci olmak üzere iki bölüme ayırmıştı.

Balkan savaşında uğranılan yenilgi Türk aydınları üzerinde büyük bir şok yaptı. Her aydın, yenilgiyi az çok kendi meslek zaviyesinden açıklamak için bir yol aramakta idi. Yabancı aydınlar arasında Türkiye ile ilgilenenler de böyle hareket etmekte idiler. Bunlar arasında aynı zamanda bir dilci olan Macar Vámbéry, Balkan yenilgisini şu satırlarla dile bağlamakta acaba haksız mı idi?

“Osmanlılar Avrupa’ya olan yakınlıklarına rağmen, uygarlık ve bilim yolunda pek az gayret harcadılar...Eğer dillerine ziyadece dikkat ile, birtakım gereksiz Arapça ve Farsça sözleri bir yana bırakarak, millet fikrine gereği gibi saygı göstermiş olsalar idi vatan duyguları güçlü olurdu; terakki ederlerdi” dedikten sonra Kemal Paşazade’nin vatan kavramına karşılık tutmuş olduğu “yer” için şu beytini eklemiştir: “Kısmetindir gezdiren yer yer seni / Göğe çıksan akıbet yer, yer seni / Hep anınçün ona derler anayer /Ademi ol kendi besler kendi yer.”

Türk aydınları Balkan yenilgisinin nedenleri arasında, genellikle, halkımızda ideal (ülkü) noksanını görmekte idiler. O sıralarda yayımlanmaya başlayan (1911) Türk Yurdu’nda bu konu üzerinde durulmuştur. Akçura Yusuf bir yazısında, ilkokullarda dinden başka bir ülkünün verilmediğinden yakınmıştır. Halide Edip (Adıvar), verdiği karşılıkta böyle bir ülkünün bile verilemediğini şu suretle anlatmaktadır:

“İlkokulların bir amacı var demek bence doğru değildir. Bu okullar çocuğa, İslâmlığa yaraşan büyük bir ülkü vermezler. Bu okullardan çıkanların amacı... sadece yaşayıp, öldüğü zaman cennete gitmektir... Biraz bencil bir amaçtır. Ruhun selameti için el açan bugünkü İslâm bir kadının veyahut rahatça yaşayıp iman selameti ile ölmek isteyen bir Müslüman erkeğin dinsel ülküleriyle, İslâmlığın başlangıcında ilim fethine girenler arasında dağlar kadar fark vardır.

... İyi hatırlarım, amaçları sırf dinsel görünen irticadaki Volkan gazetesi sahipleri, Volkan gazetesinde, bizim kavgamız toprak için değildir. Nemize lazım toprak, memleketleri ister Rusya, ister başka bir millet alsın, yeter ki bizim dinimize dokunulmasın demiştir.” Halide Edib’in cevap yazısı şu cümle ile sonuçlanıyor: “Memlekette ülkü yok ve ülkü olmadığı sürece istiklal yok.”

Ülkünün vatan kavramı ile yakın ilişkisi bilinmektedir. Vatan sevgisi dil sevgisi gibi duygusaldır. Ne var ki, Balkan savaşına kadar ne vatan ne de dil henüz yaygınlaşmaya başlamamıştı. Selânik’te “vatan” kavramı üzerinde yapılmış olan bir anketin sonuçlarına dayanan Mehmet Ali Tevfik, bir yazısında, ankete cevap verenlerin yüzde sekseninin vatanın ne olduğunu bilmediklerini işaret eder, sonra da, “Bütün bu korkunçluğu ile karşınıza çıkan vatansızlık tehlikesini yok etmek için bir vatan icad edelim” demektedir.

Anlamı kavranmayan yalnız vatan sözcüğü değildi. Millet kavramı da henüz çağdaş anlamında raya oturtulmamıştı. “Millet bir din etrafında bir araya gelmiş olan cemaat demektir” diye tanımlanmakta idi. Bu nedenle ilkokullarda çocuklara din ile milletin bir olduğu öğretildi.

Ziya Gökalp, siyasal düşünce yaşamında sürüp giden bunalımı ortadan kaldırmak için, çeşitli dergilerde çıkan yazılarının dışında, Türkçülüğün Esasları’nı yazmak zorunluluğunu duymuştur. 174 sayfa tutan bu yapıt iki bölümdür. Birinci bölüm “Türkçülüğün mahiyeti” başlığını taşımaktadır. Burada vatan ve millet, ülkü, ulusal tarih gibi kavramlar açıklanmıştır. İkinci bölüm “Türkçülüğün programı”dır. 95. sayfadan başlayan bu programın ilk 35 sayfası, doğrudan doğruya Türk dili ve edebiyatı üzerinedir; konu başlıkları şöyledir:

1- Yazı dili ve konuşma dili

2- Halk lisanına girmiş Arapça ve Acemce kelimeler

3- Türkçüler ve fasahatçılar

4- Sîgalar, edatlar, terkipler

5- Yeni Türkçenin harfleştirilmesi ve tezhibi

6- Lisanî Türkçülüğün umdeleri

Bundan sonra (Türklerde bediî zevk, millî vezin ve edebiyatımızın tezhibi) konularına geçmektedir.

Türkçülüğün programı bölümünün “Lisanî Türkçülüğün umdeleri” başlıklı konusunda Gökalp, 11 ilke sayar. Bunların tümü yöntem karakterini taşımaktadır. Şöyle ki, ulusal dilin meydana getirilmesi için halk edebiyatına temel görevini gören Türk dili alınacak;... İstanbul hanımlarının konuştukları gibi de yazılacaktır; Türk halkının bildiği ve kullandığı noktasından hareket edilerek halk dilinde karşılığı bulunan Arapça, Farsça sözcükler, sîgalar, edatlar ve terkipler atılacaktır; halk diline geçmiş olan Arapça ve Farsça sözcükler korunacak, yerlerine eski Türkçeden dönmüş olan kelimeler alınmayacaktır. Gökalp, ileride sözü edileceği gibi, yeni terimlerin yapılması hususunda da bir kural getirmekte idi. Ayrıca yeni Türkçenin yeni kurallarına göre bir sözlük ile bir gramerinin de yazılacağını saptamakta idi.

Gökalp ilkelerinin orijinal yönü, önceki devirlerden beri sürüp gelen dil tartışmalarında ortaya atılan fikirlerden uygun bulduklarını programlaştırması idi. Program ilkelerine egemen olan zihniyetin, ulusal dilin kurulması için Çağatay diline gidilmesinden vazgeçilerek halka yönelinmesi de önemli bir yenilikti. Bununla beraber Gökalp, devrinde Türk dili ile ilgili kimi fikirler konusunda geri kalmakta idi. Özellikle konuşma diline geçmiş olan Arapça ve Farsça sözcüklerin Türk köklerinden karşılıklarının aranmasına gerek olmadığı kanısında idi. Aynı düşünce ile Arapçadan Türkçe terim yapılmasından da yana idi; Arap alfabesinin değiştirilmesine ise kesinlikle karşıt idi.

Bir sosyolog olan Ziya Gökalp’in Almanya’nın çağdaş sosyologlarından etkilendiği konusunda kuşku yoktur. Buna ilişkin olarak, devrinde Alman dil hareketlerinden de herhalde haberi olmuştur. Bu hareketler ile, Türkiye’dekiler arasında bir benzerlik göze çarpmaktadır, şöyle ki:

Almanya’da toplanan bir eğitim kongresinde, eski Yunanlılar ile Romalılardan alınan eski disiplinlerin modasının geçmiş olduğundan, manastır eğitimine son verilerek, eğitime ulusal bir karakter verilmesi gereğinden söz edilmiştir. Spengler de, “Eğitimde Alman dilinin öğretilmesi esas olmalıdır. Bu öğretimin başlıca işlerinden biri, çıkışı yabancı sözcüklerin kullanılmasını önlemektir.” demiştir.

1914 Ağustos’undan bu yana (Genel Dil Cemiyeti) şu bildiriyi yayınlamıştır:

“Halk ayaklandı, fırtına koptu; ama fırtına Alman diline saygı göstermeyenlere, yabancıları taklit gibi bir hastalığa karşı görülüyor. Bundan böyle, kutsal ana dilini kirletecek olan Almana yazık.”

Derhal bir sözcük avcılığı başladı. İlkin Fransız biçimi selam verme yerine Almanca selam vermeden işe başlandı; adiyö sözcüğü kovuldu. O devirde, resmî dairelerde pek çok yabancı sözcük kullanılmakta idi. Eyalet valileri, polis müdürleri, hatta Berlin zabıta nazırı bile işe karıştı. Bu zat, değiştirilecek yabancı sözcüklerin listesini düzenlemek üzere bir komisyon kurdu. Komisyona verilen görev şu oldu: “Seçilecek sözcükler ne çeviri ne de yabancı sözcüklerin bir açıklaması olmayacak; Almanca düşünülecek şeyin tanımlanması olacak.”

1915’te Adolf Matias öğretmenlere şu öneride bulunuyor:

“Bu yabancı sözcük rezaleti, bu çirkin yabancı sevgisi son bulmalıdır.”

Bu metnin burada verilmesinin nedeni, II. Meşrutiyet devrinde kendilerine evrimci adını verdikleri kimi aydınların, Türk dilini yabancı sözcüklerden arındırmak isteyen gençlere karşı direnişlerinde pek de haklı olmadıklarını göstermek içindir.

Gökalp evrimcilerden değildi. Ne dilde Türkçülüğü ne de öteki konularda dilediği gibi düşünmekte ve düşüncelerini yaymakta özgür sayılamazdı. İttihat ve Terakki Partisi’nin bir üyesi, hatta kültür konusunda bir lideri idi. Bundan ötürü, bu partinin genel siyasetindeki amacını kollamak zorunda idi. Parti, Osmanlı İmparatorluğu’nu yaşatabilmek için, İslâmcılık siyasetinden ayrılmadan, Türkçülük siyasetini izlemeyi amaç edinmişti. Gökalp’in imparatorluğa vermek istediği kültür düzeninde bir ikiliğin göze çarpması bu nedenle idi. Bu ikilik özellikle Türkleşmek, İslâmlaşmak, Muasırlaşmak adlı kitabında çok açıktır. “Türkçülerin millet ülküsü Türklük ise, ümmet ülküsü de İslâmlıktır.” demektedir. Bu noktadan hareket edince iki vatan kavramı kabul etmektedir. Birincisi İslâm vatanıdır ki, bütün Müslümanların sevgili yurdudur. İkincisi Türklerin “ibran” adını verdikleri ulusal vatandır. Osmanlı ülkesine gelince, İslâm vatanının bağımsız kalan parçasıdır. Bundan bir bölümü Türk yurdudur ki, aynı zamanda Hıran’ın bir parçasıdır, öteki bölümü Arap yurdudur ki, büyük Arap vatanının bir parçasıdır.

Gökalp böylece, biri Türk ötekisi Arap, iki ulus ve iki vatan kabul edince tek ad ile kalan devleti de ikileştirmek için “O halde Osmanlı Devletine de (Türk Arap devleti) denebilir” demektedir. Gökalp’i yukarıda Türkçülüğün Esasları adlı kitabında sözkonusu olan 11 maddelik Türk dili programında, Arap alfabesini korumaya, konuşma dilindeki sözcüklerle ilim dili için yapılacak terimlere, Arapçaya açık kapı bırakmaya zorlayan etken bu düşünce olmak gerektir.



“YENİ LİSAN”I SAVUNANLAR: 1908’de kurulan ve aynı adlı dergiyi yayımlayan Türk Derneği’nin başlattığı dilde sadeleşme akımı, 1911’de Selanik’te Genç Kalemler dergisini (üstte) çıkaran gençlerin “Yeni Lisan”ı savunmalarıyla sürdü. O sıralarda İstanbul’da yayımlanmaya başlayan Türk Yurdu dergisi (altta) de aynı görüşü savunuyordu.



Gökalp’in siyasal nedenlerle uydurduğu bu ikilik düzeninde, Arap kültürü için değil, fakat Türk kültürü için özellikle Türk dili için çalıştığı görülmektedir. Bu konuda “Lisan” ve “Vatan” adlı manzumelerinden alınan pasajlar, onun Türkçe konusundaki gerçek zihniyetini belirtmektedir : “Yeni sözler gerekse / Burada uy herkese / Halkın söz yaratmada / Yollarını benimse.”

“Arapçaya meyletme / İran’a da hiç gitme / Tecvidi halktan öğren / Fâsıklardan işitme.”

“Bir ülke ki camiinde Türkçe ezan okunur / Köylü anlar manasını namazdaki duanın / Bir ülke ki mektebinde Türkçe Kur’an okunur / Küçük büyük herkes bilir buyruğunu Hudanın / Ey Türk oğlu işte senin orasıdır vatanın.”





Terimler ve Türkçenin İlim Dili Olması


Türkçenin konuşma ve edebiyat bakımından ulusal bir dil durumuna getirilmesi yanında, bir ilim dili düzeyine çıkartılması akımı da yer almıştır. Ahmet Midhat Efendi, ilim alanındaki çalışmalarımızı Osmanlı olarak pek yeni bulmakta, ama Müslüman sıfatımız ile pek eskiye götürmekte idi. Osmanlı dilini, bir ilim dili yapmak için, Osmanlıca ilim kitaplarının yazılmasını ve yabancı dillerden Türkçeye aynı nitelikte yapıtların çevrilmesini yeterli görmekte idi. Kimi yazarlar için ise, ilim bir okul sorunu idi; okul binalarının sayısı artırılıp programlar modernleştirilince, Türkçeye ilim dili olma yolu açılmış olacaktı. Kuşku yok ki, okul binası, ders programı ve okunacak kitap sayısının artırılması ilim ile ilgili idi; ama yetersizdi. Ayrıca terim konusunun çözümlenmesi de gerekiyordu.

Türkçenin bir ilim dili olmak için gerekli yeteneklerden yoksun bulunması düşüncesinin yaygın olması, bu konudaki çalışmalar karşısında dikilen başlıca engeldi. Böyle olmakla beraber, Genç Osmanlılardan Ali Suavi, terim sorununun ele alınması gereğinden söz etmişti. Mustafa Celâleddin Paşa, Türkçe terim yapılması konusuna ima yolu ile dokunmuştu. Terim konusu zamanla önem kazanmış ve çözümden yana olanlar şu dört gruba ayrılmıştır:

1- Terimler Arapçadan yapılmalıdır. Yukarıda adı geçen Hoca İbrahim ve onu tutanların düşüncesi.

2- Terimler Fransızcadan yapılmalıdır. Ahmet Cevdet Paşa’nın tezi.

3- Terimler eski Yunanca ve Lâtinceden yapılmalıdır. Ahmet Midhat Efendi’nin görüşü.

4- Terimler Türkçe, Arapça ve Frenkçeden yararlanarak yapılmalıdır.

Ziya Gökalp’in programında yer alan madde, terimlerin Arapçadan yapılmasını isteyenlerin gerekçesi idi. Arapça ve Farsça terimler dilimizin yapısına öyle girmişti ki, onları çıkarmaya kalkışmak ilim dilimizi kesmek olur.

Terim zaten ulusal dilden ayrı bir şeydir. Batılılar terimleri eski Yunanca ve Latinceden almamışlar mıdır? Türkçe, bir derya olan Arap dilinden terim almaktan kendisini neden yoksun edecektir? Yukarıda da işaret edildiği gibi, Arapçacılar, Latincenin ve eski Yunancanın gelişmelerini yitirerek ölü diller durumuna geldiğini, Arapçanın ise yaşayan dillerden bulunmakla, henüz gelişme aşamasında olduğunu görmezlikten geliyorlardı.

Cevdet Paşa’nın terimlerin Fransızcadan yapılmasını istemesi ise, Türkçenin hem ilim dili olamayacağı iddiasını önlemek, hem de dilimizin Arapça ile ilişiğini kesmek içindi. Nitekim Türkçenin ilim dili olamayacağı konusunda direnenlere bir yazısında şöyle dediği görülmektedir:

“Herkesin anlayacağı tarzda bir risale yazıp Takvimü’l-edvar tesmiye ettim. Ve lisan-ı Türkî ilim dili olamaz diyenlere, lisanımızın her şeye kabil olduğunu ve bu lisan ile her fende güzel eserler yazılabileceğini tastik ettirdim.’’ Cevdet Paşa, bundan sonra, dilimizde bulunmayan (evrak-ı mevkuta) deyimini Fransızca périodique sözcüğünden nasıl çevirdiğini anlatmaktadır. Paşa, daha önce de (buhran) sözcüğünü Fransızca (crise) sözcüğünün karşılığı olarak almıştır. Müvellidü’l-mâ’nın karşılığı olarak hidrojen sözcüğü ile, bizde karşılığı bulunmayan tonilato sözcüklerinin olduğu gibi kullanılmalarını önermiştir.

Ahmet Midhat Efendi, Fransızca ile öteki Batı dillerinde varolan terimlerin çoğunun eski Yunanca ile Latinceden olduğunu dikkate alarak bizde de Arapçadan terim uydurmaktan ise böyle hareket edilmesinden yanlı olduğunu şu sözleriyle açıklamaktadır:

“Eskiler, Yunandan ilimleri almak hususunda şimdikilerden, yani bizlerden, daha geniş bir görüşe ve sağlam bir düşünceye sahip imişler. Onlar örneğin; aritmetiği (aritmetika) diye almış oldukları halde, bir türlü anlamadım ki, biz sonradan (riyaziye) sözcüğünü onun yerine ne hikmete dayanarak koymuşuz. Riyaziyedeki (savm) perhiz, açlık anlamları içine aritmetiği nasıl sıkıştırmış olduğumuzu hakikaten anlayamamışımda.”

Ziya Gökalp, yukarıda sözü edilen Türkçülüğün programında Türk dilinin ilkelerini sıralarken beşinci ilkede, terim ile ilgili düşüncesini şu surette açıklamaktadır:

“Yeni terimler aranacağı zaman ilkin, halk dilindeki sözcükler arasında aramak, bulunmadığı takdirde, Türkçenin kıyas edatlariyle ve kıyas terkip ve tasrif usulleriyle yeni sözcükler yaratmak, buna da olanak bulunmadığı surette, Arapça ve Farsça terkipsiz olmak şartiyle, yeni sözcükler kabul etmek ve kimi devirlerin ve mesleklerin özel durumunu gösteren sözcüklerle, tekniklere ait araç adlarını yabancı dillerden olduğu gibi almak.’’

Gökalp’in yöntemi, kuşku yok ki, mantıksal idi; ama bilimsel olduğu pek savunulamaz. Çünkü birinci koşulun yerine geliştirilmesi için her şeyden önce halk dilindeki sözcüklerin bilinmesine gerek vardı. Oysaki, bu dil yüzyıllardan bu yana ihmal edilmişti, öteki üç koşul için de Türkçeye meslek sözcüklerinin çevrilmiş olması gerekli idi. Bu nedenledir ki, gerek okul içinde ve gerek okul dışında, sözde uzmanlardan kurulan kurulların, terim sorununu çözmek için yaptıkları çalışmalardan olumlu sonuç sağlanamadı.



HALİD ZİYA [UŞAKLIGİL] (1S66-1945): Servet-i Fünun topluluğu içinde yer alan Halid Ziya, Türk Derneği’nin başlattığı sadeleştirme çalışmalarına karşı çıkanlardan biriydi. Dilin halkın bilgi düzeyine inemeyeceğini, tersine halkın “irfan” seviyesini yükseltmeye çalışması gerektiğini, dolayısıyla yerleşmiş Arapça ve Farsça kelimelerin yerine Türkçe karşılıklarının kullanılamayacağını savunuyordu. Sonradan bu görüşünü değiştirmek, kendi eserlerini sadeleştirmek zorunda kalmıştır.





Alfabe Sorunu


Türk dilinin, edebiyat ve ilim yönlerinden ulusal dil durumuna getirilmesi, alfabe sorunun da çözümü ile olabilirdi. Kullanılmakta olan Arap alfabesi idi. Türk dili ile hiçbir ilgisi yoktu. Arap kültür emperyalizmi din aracılığı ile gelerek Türkçenin tahtına oturmuştu. Öğrenilmesi güçtü; öğrenildikten sonra da Türkçenin tam olarak okunmasına ve yazılmasına elverişli bulunmamakta idi.

III. Selim devrinde, saray hizmetinde mimar görevi ile bulunan Danimarkalı Meling, Padişahla doğrudan doğruya yazışmak için Türkçe konuşmayı Arap alfabesini sökmeden öğrenmişti. Padişahın kız kardeşi Hatice Sultan’ın sarayını yaparken düşüncelerini Sultan’a Latin harfleri ile yazdığı Türkçe ile bildirmiştir. Genç Osmanlılar devrinde Latin harflerinin kabul edilmesi üzerine Namık Kemal ile yakınları arasında geçmiş olan tartışmaları görmüştük. Namık Kemal, bu harflerin alınmasına kesinlikle karşı çıkmıştı. Buna karşılık, çağdaşı olan Mustafa Celâleddin Paşa, kızına Latin harfleriyle Türkçe mektuplar yazmıştı. II. Meşrutiyet devrinde, harfler ile alfabe sorunu alevlendi. Harflerin ıslahı, alfabenin düzeltilmesinden daha kolay görünüyordu. Ne var ki, aydınlar arasında bu konuda yapılan tartışmalardan ve hükümetçe kurulan harfleri ıslah komisyonlarının çalışmalarından olumlu bir sonuç sağlanamadı. I. Dünya Savaşı sırasında, aydınların saplandığı her bataklıktan onları kurtarmak için olduğu gibi ordu işe karıştı. Enver Paşa’nın girişimi ile Arap harflerini Latin harfleri gibi ayrı ayrı sıralamak suretiyle yazının ıslahına gidildi. Bu yazı ile kimi gazetelerde her gün kısa metinler verilmeye başlandı. Orduda aynı yazının kullanılmasına başlandı. Savaş sırasında böyle bir yeniliğe girişilmesinin akıl işi olmadığı anlaşılmakta geç kalınmadı... Bunun üzerine Avrupa cephesindeki Türk birliklerinde, resmî telgraf yazışmalarında Latin harfleri kullanılmaya başladı. Talât Paşa da, Berlin seyahati sırasında, telgrafları İstanbul’a Latin harfleri ile göndermekten çekinmedi. Mustafa Kemal (Atatürk) de, Çanakkale’den bir kadına yollamış olduğu 13 mektubundan birisini Latin harfleriyle yazmıştır. Latin harfleri böylece, resmen kabul edilmeden önce, bir kullanılma aşamasından geçmiş oldu; ama bu aşama dar bir alan içinde sıkışıp kalıyordu. Alfabenin ıslahı için çalışan bir kurulun bildirisinde Latin harfleri lehinde şunları okuyoruz:

“Türkiye’de kent, genel olarak köye göre daha okumuştur. Bizim için kurtuluş çaresi halk topluluğunu mümkün olduğu kadar çabuk eğitmektir. Köylerimize ve okumak bilmeyenlere bir ay içinde okuma yazma öğretmek zorundayız. Türkiye’nin bugünkü alfabesi ve yönetimi ile böyle bir sonuç sağlanması olanaksızdır. Köy çocuğu yıllarca okula devam edemez. Zira köylünün çocuğu, gözü, eli, ayağı ve sermayesidir. Yetkili kimseler ve bilginler alfabenin kusurlarını düzeltmeyi veya doğrudan doğruya, Latin harflerinin alınmasını önermişlerdir”.



MEHMET FUAT [KÖPRÜLÜ] (1890-1966): Selanik’te Genç Kalemler dergisi çevresinde toplanan gençlerin “Yeni Lisan” hareketine karşı çıkan yazarlardandı. Dilin bir evrim yolu olduğunu, bu yolu büyük edebiyatçılarla sanatçıların çizeceğini savunuyordu.





Alfabe ve Şive


Arap alfabesinin Türk toplumundaki yıkıcı etkilerinden biri de şive farklarını yaratmasında görülür. Türkçe, Anadolu ve Rumeli Türk halkının ana dili olmasına rağmen, her kentte az çok farklı konuşulmakta idi. Kayseri, Konya, Denizli, Erzurum ve Trabzon Şiveleri arasında esaslı farklar vardı. O kadar ki, Batı Anadolu’da Demirci kasabasının yargıcı, halkın davalarını tercüman aracılığı ile yürütmek zorunda kaldığından bu kasabadan alınarak şivesini anladığı herhangi bir yere atanmasını istemiştir. Latin harflerinin alınması ile Arap harflerinin sebep olduğu bu ayrıcalık da ortadan kalkmış olacaktı.





Özet ve Sonuç


Türk dil sorununun, Osmanlı İmparatorluğu’nun yürümesine paralel olarak, nasıl geliştiği yukarıda açıklandı. Gelişme, Türkçenin şu konularında, kademeli bir biçimde olmuştur: Yayılma, konuşma, öğretim, edebiyat, bilim ve yazılış.

Bilindiği gibi, Türk toplulukları, Orta Asya’dan göç nedeniyle dünyanın çeşitli bölgelerine dağılmışlar, ayrıntılı uygarlıklar ile komşuluk kurmuşlar ve kültür mübadelesinde bulunmuşlardır. Bundan ötürü Türk dili, Avrupa devletlerinde görüldüğü gibi, sabit bir kültür ekseni etrafında gelişememiştir.

Bugünkü kültürümüzün temeli olan Türkçemizin böyle bir eksene sahip olması, tarihin zaman ölçüsü bakımından oldukça yenidir. Ortadoğu’nun kimi bölgeleri ile Anadolu’da Türkçe’nin yayılması 11. yy’da başlamıştır. 14. yy’da Anadolu bir Türk yurdu durumuna gelmekle, oturmuş bir Türk kültür merkezi niteliğini kazanmıştır. Bu suretle, Türk dil sorununu oluşturan elemanlardan biri çözümlenmiştir.

Türk dil sorunu elemanlarının en önemlilerinden olan konuşma Türkçesinde birlik sağlamak da zamana gerek göstermiştir. Şöyle ki, Selçuk devrinde halk Türkçe konuşmaktadır. Selçuk sarayı ise Farsça konuşma âdetine kapılmıştır. Selçuk sultanlarının himayesinde yaşayan kimi tarikatlar ve şeyhler de Farsça konuşmakta ve yazmaktadır. Türkçeye önem verilmemesinin bir sonucu öğretime dokunmaktadır. Öğretim dili Arapça ve Farsçadır. Dolayısıyla bu iki dil edebiyat ve ilim üzerinde egemenliklerini sürdürmektedirler.

Osmanlı Devletinin kurulması ile Türkçenin konuşma dilinde birliğe gidildiği görülmektedir. Selçuklularda sarayın konuşma dili olan Farsçaya Osmanlı sarayında yer verilmemiştir. Osmanlı padişahları eski Farsça adlarını almamışlardır. Türk halkının konuştuktan dil ile konuşmuşlardır. Şu da var ki, konuşma dilinde bu birlik, Farsça ile Arapçanın öğretimde, edebiyat ve ilimdeki ayrıcalıklarına son vermemiştir. Tersine bu iki yabancı dil, 18. yy ile 19. yy’ın ilk yıllarına kadar resmî makamlarca saygıdeğer düzeyde tutulmuştur.

18. yy’ın ilk yarısında, Lâle devrinden bu yana, Türk dili çıkarına bir hava esmeye başlar. Divan şairlerinden kimileri, Türkçe şiir yazma denemelerine girişirken, kimileri de bu dilin bir edebiyat dili olamayacağı konusundaki yerleşmiş kanıya karşı çıkarlar. Aynı yüzyılın sonlarına doğru, Deniz Harp Okulunda, Kara Mühendis Okulunda, Türkçe öğretim yapılmaya başlanması, Fransızcadan çevirilere girişilmesi, Türkçenin Arapça ve Farsçadan kopma yoluna girdiğini gösteren önemli olaylardır.

19. yy Türkçenin bağımsız bir dil durumuna getirilmesi için Arapça ve Farsçaya karşı kavgalar ile doludur. Medrese yeni bir düzene girmediği ve Türkçeye kapılarını açmadığı için, kendi dışında bütün kademeleriyle, ilkokuldan üniversiteye kadar yeni bir eğitim sistemi kuruldu. Türkçe de bu sistemin öğretim dili oldu. Ne var ki, yapısında taşıdığı Arapça ve Farsça sözcükler, terkip ve terimler nedeniyle Türk dili gelişmemekte idi. Bu arada Divan edebiyatının yerini almak üzere gelişmeye başlayan Tanzimat edebiyatı da, aynı zorluklarla karşılaşmakta idi.

Bu zorluklar Türkçe sorununa bunalımlı bir karakter veriyordu. Tanzimat devrinden Batı etkisi ile yetişen, sayıları az, genç yazarlar, bunalımı önlemeye kalkıştılar. İlk tepkileri, Türk diline her yönden balta olan Arapça ve Farsçaya karşı şikâyet etmek oldu. Bu şikâyet aşaması I. Meşrutiyet ile İstibdad devirlerinde bir çatışma durumunu aldı. Çatışma, kendilerine Türkçeci denilen gençler ile medreseliler arasında sürmüştür.

Türkçeciler arasında Türk dilini, ulusal bir bilinç ile savunanlar da bulunuyordu. Bunlar dil sorununun çözümlenmesini, her şeyden önce, konuşma dili ile yazı dili arasına gerilmiş olan Arapça ile Farsça seddinin yıkılmasında görüyorlardı. Türkçe, egemenliğini kazanmalı idi. Kazanmak için de yabancı sözcükler, terkipler ve terimler atılmalı, yerlerine Türkçeleri araştırılıp konulmalı idi. Türkçecilerin istekleri arasında, ulusal bir edebiyatın kurulması, ulusal bir din dilinin geliştirilmesi ön planda geliyordu. Bundan başka dilimizin yazılışına elverişli olmayan Arap harflerinin bırakılarak Latin harflerinin alınmasını önerenler bile vardı.

I. Dünya Savaşı’nın sonunda, Osmanlı İmparatorluğu’ndan Türkiye Cumhuriyetine miras kalan Türk dil sorunu bu nitelikte idi. Kuşku yok ki, çıkışından bu yana, Türk dil sorununun çözümü için çok çaba harcanmış, kimi olumlu ilerlemeler de sağlanmıştı. Ama sorunun hiçbir yönü kesin bir sonuca ulaştırılmamıştı. Bu işi başarmak Atatürk devri kuşaklarına kalıyordu. ■





KAYNAKÇA


■ Ahmet Rasim, Tarih ve Muharrir, İstanbul, 1913

■ AKÇURA Yusuf, Türk Yılı, İstanbul, 1928

■ Ali Vehbi, Pensées et Souvenirs de l’ex-Sultan Abdülhamit

■ AYNİ Mehmet Ali, Darülfünun Tarihi, İstanbul, 1927

■ ERGİN Osman Nuri, Türkiye Maarif Tarihi, 5 cilt, İstanbul, 1939-1943

■ Fatma Aliye, Cevdet Paşa ve Zamanı, İstanbul, 1913

■ (Hüseyin Kâzım Kadri) Şeyh Muhsin-i Fanî, 10 Temmuz İnkılâbı ve Netayici, İstanbul

■ İNAL Mahmut Kemal, Son Sadrazamlar, IV, İstanbul, 1982

■ KAPLAN Mehmet, Namık Kemal, İstanbul, 1948

■ KARAL Enver Ziya, Gülhane Hatt-ı Hümayunu’nda Batı’nın Etkisi, Ankara, 1964 (Belleten’den ayrı basım)

■ KARAL Enver Ziya, Osmanlı Tarihi, V-VIII, Ankara, 1983

■ KÖPRÜLÜ Mehmet Fuat, Edebiyat Araştırmaları, Ankara, 1964

■ La Pensee Turque (Türk fâkiresi), 1916

■ LEVEND Agâh Sırrı, Türk Dilinde Gelişme ve Sadeleşme Evreleri, Ankara, 1972

■ Mahmut Cevat, Maarif-i Umumiye Tarihçe-i Teşkilât ve İcraatı, İstanbul, 1922

■ MARDİN Ebululâ, Ahmet Cevdet Paşa, İstanbul, 1946.

■ Mustafa Celâlettin Paşa, Les Turcs Anciens et Modernes, Constantinople, 1869

■ SİYAVUŞGİL Sabri Esat, “Tanzimat’ın Fransız Efkârı Umumiyesinde Uyandırdığı Akisler”, Tanzimat I, İstanbul, 1940

■ SUNGU İhsan, “Tanzimat ve Yeni Osmanlılar”, Tanzimat I, İstanbul, 1940

■ TANSEL Fevziye Abdullah, “Arap harflerinin ıslah ve değiştirilmesi hakkında ilk teşebbüsler ve neticeleri”, Belleten, 66, 1953

■ TANSEL Fevziye Abdullah, Namık Kemal’in Hususi Mektupları, II, Ankara, 1969

■ TANSEL Fevziye Abdullah, Ziya Gökalp Külliyatı I, Ankara, 1952

■ Tarih-i Osmanî Encümeni Mecmuası, Cüz No: 45

■ Taşköprülü Ahmed Efendi, Mevzuatü’l-Ulûm, Dersaadet, 1313

■ YÜCEL Hasan Âli, Edebiyat Tarihimizden, 1957

■ Ziya Gökalp, Türkleşmek, İslâmlaşmak, Muasırlaşmak, İstanbul, 1918

■ Ziya Gökalp, Türkçülüğün Esasları, Ankara, 1923





Tanzimat’tan Cumhuriyet’e Dil Sadeleşmesi

Konur Ertop


Tanzimat’la birlikte başlayan dil sadeleşmesinin temelinde çağın gerektirdiği yolda bilgi edinme, bilgi üretme, Türk insanını bilgili kılma isteği yer almıştır. Dünyayı yaşanılır duruma getirmek, yaşamın güçlüklerini yenmek, insanlar arasında sağlıklı ilişkiler kurmak için düşüncenin ve onun anlatım aracı olarak dilin önemi büyüktür. Tanzimat aydınları dil konusuna bundan dolayı büyük önem verdi. Bilimin verilerini yaşama uygulamak, bilimde, toplumsal konularda, düşüncede, sanatta ilerlemek, bu konularda halkı uyandırmak, onunla elele yürümek istedikleri için dili çözülecek bir sorun saydılar.

Yenilikçi Padişah III. Selim, tarihçi Edib Efendi’nin ne yolda çalışmasını istediğini bir hatt-ı hümayununda sadrazamına şöyle anlatmıştı: “Devlet sırrıdır diye olayları kendisinden gizlemeyin, yazdırın... Açık ibare ile, tarihçiye yaraşır biçimde, ikiyüzlülük, yaltakçılık göstermeden yazsın...”

II. Mahmud da tarihçi Esat Efendi’ye, yöneticisi olduğu Takvim-i Vakayi gazetesinde padişahın Varna’ya yaptığı geziyi ve halkla görüşmelerini anlatan bir yazısı dolayısıyla şu eleştiriyi yöneltmişti: “Pek güzel ve sanatlı olarak kaleme alındığına diyecek yok ise de, bu gibi kamuya yayınlanacak şeylerde yazılacak sözlerin, herkesin anlayabileceği yolda olması gerekir, öyle ‘çetr’, ‘gerdune’, ‘tevsen’ gibi şeylerin Türkçe olarak düzeltilmesi gerekir.”

Devleti yönetenlerin dil karşısındaki bu tutumu bir devlet kuruluşu olan Encümen-i Daniş’in çalışma izlencesinde de kendisini gösterecekti. 1851’de açılan Encümenin önemli amaçlarından biri, “yazı dilinin Türkçeleştirilmesi yoluyla Türk dilinin geliştirilmesi”ydi. Bunu gerçekleştirmek için ilk adım olarak bir dilbilgisi hazırlanmasının zorunlu olduğu kabul edilmiş, üyelerden Fuad Efendi (Paşa) ile Ahmet Cevdet Efendi (Paşa) derhal Kavaid-i Osmaniye adlı kitabı hazırlamış ve kuruluşu izleyen üçüncü ayın sonunda kitap satışa çıkarılmıştı.



ŞEMSEDDİN SAMİ (1850-1904): Edebiyat alanındaki verimlerinin yanı sıra dil konusundaki çalışmalarıyla da seçkinleşen Şemseddin Sami, yazı dili ile konuşma dili arasındaki ayrımı eleştirmiş; Türkçenin düzeltilip zenginleştirilmesinde Arapçadan değil, Doğu Türkçesinden yararlanmak gerektiğini savunmuştur. Kamus-ı Türkî’si ile Kamusü’l-alâm’ı dil alanındaki en önemli çalışmalarındandır.

Encümenden beklenen hizmet belirlenirken “halkın eğitilmesi işinin bizde de yürütülebilmesi” isteniyor; “yabancı dillerde yazılıp da herkesçe okunmaya değer bulunan kitaplar halkın hoşuna gidecek bir anlatımla Türkçeye çevrilerek sağlanabilir,” deniyordu. Bu çevirilerin ve Encümen üyelerince yazılacak kitapların, “bütün halkın yararlanabileceği biçimde kolay anlaşılır bir yolda” kaleme alınması zorunlu sayılmıştı. Encümen’in kuruluşu sırasında hazırlanan raporda, eskilerin dil konusundaki tutumu şöyle eleştirilmişti: “Bilim adamları güzel Türkçeyi bayağı bir tarafa iterek, hüner göstermek amacıyla eserlerini ya bütünüyle başka dillerde (Arapça, Farsça) veya Türkçeye pek çok Arapça, Farsça karıştırarak yazmışlardır. O kadar ki, bir sayfanın içinde sadece bir iki kelimeden başka Türkçe söz bulundurmamayı âdet edinmişlerdir.”

Tüzükte kuruluş amaçlarından birinin “Türk dilinin ilerlemesine hizmet” olduğu özellikle belirtilmişti. Encümen-i Daniş’in çalışmaları ancak on yıl sürebildi. Cevdet Paşa’nın Tarih-i Cevdet’i yanında dünya tarihi ve coğrafyasıyla, temel bilimlerle ilgili kitaplar, yayınları arasında yer aldı.





Yazı Dilinin İşlenmesi


Gazetelerin yayımlanmasıyla birlikte haberleri okura iletebilmek, siyasal görüşleri yaymak, bir kamuoyu oluşturabilmek için halkın anlayabileceği dilin kullanılması ihtiyacı ortaya çıkmıştı. Ceride-i Havadis gazetesinde Mustafa Sami Efendi’nin “Avrupa Risalesi” okura tanıtılırken, Avrupa’da “kibar ile hamalın” birbirlerinin dillerini anlamasına karşılık Türkçede bunun mümkün olmadığı vurgulanıyordu.

1840 tarihini taşıyan yazıda şöyle denilmekteydi: “Avrupa’da okumak ve yazmak pek kolay bir şeydir. Çünkü yazılanlar bir biçimdedir, öyle Türkçe gibi yazı dili başka, konuşma dili başka değildir. Kibar ile hamalın konuşması birdir. Bir çocuk okuldan çıktığı anda birdenbire yazıcı olabilir, öğretmenlerin günden güne kolaylığı çoğalmaktadır. Yazılışta birbirine bitişmeyen harfler kullanıldığından yazı yazmak da kolaydır. Bir de her bilime ait kitaplar kendi dillerinde var olduğundan başka dile muhtaç olmazlar.”

Şinasi de 1860’ta çıkarmaya başladığı Tercüman-ı Ahval gazetesinin ilk başyazısında gazete dili konusunda şunları söylemişti: “Daha geniş anlatmaya gerek olmadığı üzere, dil, istekleri anlatacak bir Tanrı vergisi olduğu gibi, insan aklının en güzel buluşu olan yazı sanatı da kalemle sözün canlandırılması sanatından ibarettir. Bu gerçek dolayısıyla giderek bütün halkın kolaylıkla anlayabileceği yolda işbu gazeteyi kaleme almanın zorunlu olduğu da yeri gelmişken şimdiden hatırlatılır.”

Tanzimat’ın siyasal öncüsü Mustafa Reşid Paşa, resmî yazışma dilinde de yeniliğin öncüleri arasındadır. Uzun cümlelerle kurulan, anlaşılmaz sözlerle yüklü yazı dili resmî belgelerde büsbütün içinden çıkılmaz görünüm kazanıyordu. Hükümetle kamuoyu arasında bir iletişim kurulması, dönemin yenilikleri arasındaydı. Halka seslenen genelgeler, kolay anlaşılır bir yazılış yolunu gerektiriyordu. Böyle açık, yalın yolda yazabilenler yönetim aşamalarında daha kolay yükselebildiler. Pertev Paşa, Âkif Paşa, Mustafa Reşid Paşa, Sadık Rifat Paşa gibi dönemin büyük siyaset adamları kaleme aldıkları resmî yazılarla sadeliğe doğru gelişme yolunu gösterdiler. Kendi dairelerinden yetişen gençlere örnek oluşturdular.

1821’de devletin resmî çevirilerinin yapılması için kurulan Tercüme Odası, yazı dilinin işlenmesine katkılarda bulundu. Türkçenin sözdizimindeki, dilbilgisi kurallarında, sözlüğünde birçok yenileşmeler buradan başladı. 1882’de Kemalpaşazade Sait Bey, Tercüme Odası’nın geçmişteki çalışmalarını şöyle anacaktır: “O sıralarda Bâbıâli Tercüme Odası bir akademi niteliğindeydi. Namık Kemal, Sadullah Paşa, Münif Paşa, Macit Paşa, Rifat Bey, merhum Refik Bey o kurulun üyelerindendi. O kurul şiirde ve düzyazıda yeni ün kazanan, çağın yetenekli kişilerinden kurulduğu gibi siyasal görüşler bakımından da devlet yöneticilerine karşı çıkan ve bir bakıma muhalefet partisi sayılabilecek bir topluluk oluşturan kişilerden meydana gelmişti. Filan ibare Tercüme Odası’nın buluşudur. Filan konuda Tercüme Odası yine karşı çıkıyor. Filan deyimi Tercüme Odası benimsemiş diye devlet adamlarının ve büyüklerin toplantılarında konuşmalar olurdu.”



MUALLİM NACİ (1850-1893): Eski edebiyat geleneğine bağlı bir yazar olmakta birlikte, dilin birtakım gereksiz ağırlıklara boğulmuş olduğunu belirtiyor; dilin bunlardan kurtarılması, sadeliğinin ve güzelliğinin ortaya konulması zamanı geldiğini savunuyor; özellikle eski düzyazının zincirleme bağlamalarla uzayan anlatımına karşı çıkıyordu. Sözlük çalışmaları da yaparak Çocuklar İçin Lügat Kitabı’nı, Kamus-ı Osmanî’yi ve Lûgat-ı Naci’yi hazırladı.

Osmanlı Devleti’nde Batı dillerinden çeviriler Rum çevirmenler yahut Hıristiyanlıktan Müslümanlığa geçmiş kimselerce yapılıyordu. III. Selim döneminde Mühendishane-i Berri’ye ilk kez Fransızca dersi konmuştu. II. Mahmud döneminde Harp Okulu’na da Fransızca dersi konmuş, Askerî Tıp Okulu’nda öğretim yabancı dilde yapılmaya başlanmıştı. Avrupa’ya öğrenciler gönderiliyordu. 1855’te Paris’te Osmanlı İmparatorluğu’ndan gelen öğrencilerin dil öğrenimi göreceği bir “Mekteb-i Osmanî” kurulmuştu. Ancak Fransızcayla ve daha az olmak üzere öteki Batı dilleriyle bu ilişkiler, Türkçeye Batı dillerinden sözcükler de girmesine yol açtı. Örneğin Fransızcadan Türkçeye şu türden kelimeler girmeye başladı: Kumandan, mareşal, parlamento, kurye, seremoni, kanal, tiyatro, suare...





Yabancı Kelimeler Sorunu


Yabancı kelimeler gazete yoluyla halk topluluklarına da iletilmiş oluyordu. 1831’de çıkmaya başlayan Takvim-i Vakayi, 1869 yılında yayımlanmaya başlayan Terakki, 1870’te yayınlanmaya başlayan Basiret gazetelerinin ilk 100’er sayılarından derlenmiş yabancı kelimelerin bazıları şunlardır: “Amiral, curnal, elektrik, fabrika, gramer, imparator, kolera, korvet, kumpanya, lord, mekanik, mızıka, pasaport, politika, salamura, senato, telgraf, vanilya, vapur, yontu (Takvim-i Vakayi); ajans, akademya, antika, arma, avukat, banka, banker, bono, ciro, diplomat, direktör, entrika, forma, jüri, kabine, kambiyo, kardinal, karnaval, kauçuk, komisyon, komite, kongre, makine, poliçe, protesto (Terakki); anonim, afaroz, ataşe, balon, borsa, bonjur, cimnastik, demokrat, düello, ekonomi, enternasyonal, fabrikatör, giyotin, istatistik, kamara, kapitülasyon, kartvizit, kruvaze, mikroskop, mitralyöz, müze, plebisit, propaganda, roket, sigorto, sosyalizm, telgraf, vagon, vizite (Basiret).

Batı kaynaklı yabancı kelimelere Türkçe karşılıklar bulmaya da çalışılıyordu. Ancak bu karşılıklar Türkçe değil genellikle Arapça kelime ve tamlamalar biçiminde türetiliyordu. Sözgelimi Hoca İshak Efendi, hidrojen ve oksijen karşılığı olarak müvellidülma, müvellidülhumuza terimlerini türetmişti. Ahmet Cevdet Paşa kriz kelimesi için buhran’ı karşılık göstermiş ve bu kelime dile yerleşmişti.

Bilim dilinde “tegadruf, inkıbab, tatavvuk, ef’ümücelcel” türünden terimler kullanılmaya başlanmıştı. Bu koyu Arapça sözlere yapılan eleştirilere karşı şeriat işlerinde kullanılan terimlerin Arapça olduğu, bu sözlerin yadırganmadığı ve değiştirilmesinin düşünülmediği, öteki bilim dallarında da aynı yolun izlenmesi gerektiği ileri sürülüyordu. Şeriat işlerindeki Arapça kelimeleri değiştirmeye kimse cesaret edemeyeceği için terimler konusu tartışılamayan bir alan durumuna giriyordu. Ancak, örneğin Ali Suavi, Paris’te çıkardığı Ulûm gazetesinin eki olarak yayımlamaya başladığı ansiklopedisindeki terimlerle ilgili olarak, “Kökçe nereden gelirse gelsin şimdi Avrupa’nın türlü dillerinin değiştirmediği, bilim dili ve belki genel dil olmuş terimleri biz de değiştirmeyiz: örneğin oksicen ve fotoğraf ve benzeri kelimeler aslı Yunanca ise de şimdi ayrı dilleri olan İngiliz ve Fransız ve Alman ve İtalyan her bir ulus ‘oksicen’ diyorlar... Demek ki, bu gibi kelimeler Yunanca ya da Fransızca yahut İngilizce olmaktan çıkmış, bilim dili, genel dil olmuş. Biz bunu bırakıp da aslülhamız ya da ümmülhumuza yahut havayıhayati diyerek terim yaratma gibi boş işle uğraşmayız. Biz keşke her ırk ve ulus bir dili konuşsaydı düşüncesindeyken şimdi bilim ve eğitim terimlerinde niçin çeviri ve türetmeyle uğraşalım ve hiçbir dil sahibinin yapmadığı aykırı yeniliği yapalım?” demekteydi.

Gerçekte Tanzimat döneminde dilde sadeleşmenin kapsadığı alan bilim terimleri değil, genel yazı dili oldu. Batı kaynaklı sözcükler gitgide daha geniş biçimde dile girerken asıl tepkiyi gazete ve edebiyat dilinde geniş okur topluluklarının kavramasını güçleştiren Arapça, Farsça kelimeler, bu dillerin kurallarına göre oluşturulmuş tamlamalar çekti.





Tanzimat Aydınlarının Görüşleri


Şinasi’den başlayarak Tanzimat aydınları Batı dünyasını, Batı’daki toplumsal kurumları ve yaşamı yakından tanıdıkça yönetim ve günlük yaşam konusunda kendi toplumlarına yeni öneriler getirmeye koyuldular. Topluma kazandırmayı amaçladıkları yeni biçimlenişi halk kütlelerine duyurmayı, sorunları onun karşısında tartışmayı, bu tartışmalara halkın katılmasını sağlamayı görev bildiler. Gazete dili halkın anlayacağı niteliğe bürünürken halka seslenen, halkın yaşamını ve sorunlarını konu edinen yeni edebiyat da halkın konuştuğu dili temel alarak gelişmeye başladı.

Kurulu düzene, yönetime karşı çıkan aydınların edebiyatı toplumun bütün bozuk kurumları gibi dil alanında da yeni öneriler getiriyor ve bunun savaşımını veriyordu.



MEHMED EMİN [YURDAKUL] (1869-1944): Servet-i Fünun topluluğunun dilde sadeleşmeye karşı çıktığı bir dönemde, 1898’de yayımlanan Türkçe Şiirler adlı kitabıyla yeni bir anlayışın temelini atmıştı: Yalın bir Türkçeyle ve hece vezniyle yazıyor; halkın sorunlarını halkın anladığı bir dille ortaya koyacak bir şiirden yana olduğunu belirtiyordu.





Namık Kemal


Namık Kemal, eski edebiyatın anlaşılmaz dili dolayısıyla halktan koptuğunu dile getirir. Şöyle der: “İstanbul’da okuyup yazma bilenlerden belki onda biri eski yolda yazılmış bir kâğıttan ve hattâ haklarını korumayı üstlenmiş yasalardan bile yararlanmayı başaramaz. Çünkü edebiyatımıza Doğu ve Batı’nın birkaç yabancı dilinden alınma şiveler etki ederek anlatımın düzenliliğini bozmuş, edatları, deyimleri, ifadeleri konuşmadan bütün bütün ayrılmış yazı üslubuysa bayağı başka bir dil niteliğine girmiştir.”

Namık Kemal dil sorununun çözüm yolunu da şu izlence çerçevesinde özetler: “Önce dil kurallarının eksiksiz biçimde belirlenmesi ve düzenlenmesi, ikincisi kelimelerin genel kullanışa göre sınırlanması, üçüncüsü yazılış ve anlam bakımından dil birimleri arasındaki mantıksal bağın gerçek birleşme durumuna gelecek kadar sağlamlaştırılması, dördüncüsü sözü bağlama ve isteği anlatma biçimlerinin dilin yapısına uygun olarak değiştirilmesi ve yenilenmesi, beşincisi anlatımın doğallığına engel olan ağır sanat oyunlarından kurtarılması...”





Ziya Paşa


Ziya Paşa da halkın ve aydınların iki ayrı dili olmasının toplumda yarattığı aksaklıklara değinir: “Maliye dairesinden çıkan bir yazıyı yazan okuyabilir, ama elinden yazı alınsa ve yazının konusunu anlatması istense anlatamaz. Sorgu yargıcı, davacıya konuşulan Türkçeyle soru sorar ve cevaplar alır. Fakat tutanağını resmî ifadeyle yazar. O biçimiyle onu davalıya okuduğu vakit davalı, sözlerinin Arapçaya çevrilmiş olduğunu sanarak hiçbir şey anlamaz.”

Ziya Paşa yazı diliyle konuşma dilinin ayrılıklarına değindikten sonra halk kaynağının sorunu çözümlemede taşıdığı önemi ve çıkış yolunu gösterir: “Bu yazılar yalnız yazı sanatında alışkanlığı olanlar için midir, yoksa halkın anlaması için midir?.. Bizim tabiî olan şiirimiz ve düzyazımız taşra halkıyla İstanbul’un halk kesiminde hâlâ durmaktadır.”





Ali Suavi


Ali Suavi, yurdunda olsun, Avrupa’da yaptığı yayınlarda olsun, dil sorunu üstünde sık sık durur. Yazı dilinin açık, aydınlık, anlaşılır olması başlıca amacıdır. Şöyle der: “Bir adam bir kere ele alıp okuyup anlamadığı şeyi bir daha ele alıp okur mu? Bilim ve tekniğe dair kitapların hepsi bu yolda kaleme alınmıştır. Onun için sanat adamları bu kitapları okuyup yararlanamazlar. Bu adam sanat kitaplarını nasıl okusun ki; mesela tarıma dair bir kitap okudu, içinde işitilmedik Arapça ve Farsça kelimeler hünerden sayılarak kullanılmış. Ekinci ve bahçıvan esnafı gibi tarımla uğraşanların işine yarar pek çok şey var. Ama toprak altına gömülmüş hazine gibi. Sözgelimi telkih yazılmış. Ne olur, telkih’in yerine aşı yazılsaydı Türkçe okumayı öğrenmiş olan ve tarımla uğraşan bir adam okuyup yararlanırdı...

Dilimiz yoluna konsun. İşte pekâlâ aşı sözünü herkes anlarken telkih yazmanın gereği nedir? Şimdi bu işi görse görse gazeteler görebilir. Şöyle ki; Gazeteciler bütün olmasa bile elden geldiğince Türkçe deyimler kullanmaya başlasalar ve imlamızı yoluna koysalar...

Ülkemizde Türkçe okuyup yazanlar her okuduğunu güzelce anlasa, eğitimin değeri herkesçe kabul edilip eğitim görmüşlerin değeri artar. Nedir o kitaplarda görülen güzel yazma adına düşülmüş karmaşıklıklar? Halkımızı eğitimden habersiz bırakan bütün bu tür şeyler değil mi?”

Yapılan yayının, halkın anlayacağı dilde olması gerektiğine değinen Ali Suavi, “Ey gazete yazarları! Pekâlâ biliyorsunuz ve biz de biliyoruz ki Osmanlılar siyasal yönetim ve maliye ve dışişlerinin içyüzünü öğrenmeye çalışıyorlar. Ve bunun için gazete okumaya heves ediyorlar ve para harcıyorlar. Tutulan eski yollar daha ne vakte dek bırakılmasın? Haydi anlaşalım! Örneğin ‘şarap’ diyecek yerde ‘âb-ı âteş-reng’ demeyelim. Düzce ‘şarap’ diyelim, işte o kadar... Dileğimiz bir konuyu anlatmakken niçin halkı bir de okudukları sözler için düşündürelim? Gazeteleri İstanbul’da halk dili olan Türkçe ile yazalım” der.

Ali Suavi dildeki yabancı kelimelerin birer kalıp olarak yaşayabileceğini belirtir; bunların yanında yabancı yapım kurallarının da benimsenmesinin sakıncalı olduğuna değinir; “Arapçadan ‘âlim’ ve ‘kâtip’ sözcüklerini almışız ama çoğullarında ‘ketebe’ ve ‘ulema’ demeye mecbur değiliz. ‘Alimler’, ‘kâtipler’ diyebiliriz... Dile karışan sözcüklerle birlikte anlamındaki bazı düşüncelerin de gelip karışacağı su götürmez. Bu ise toplumların düşüncelerinin gelişmesi için büyük bir doğal neden gibidir.”

Camilerde vaazlar da veren sarıklı aydın Ali Suavi, din dilinin de Türkçeleştirilmesinden yanadır: “Bizde namaz surelerinin Türkçe çeviri ve yorumları var ve çok okunan âyet-i Nazar, âyet-el-Kürsi ve Sure-i Yasin gibi âyetlerin ve surelerin hep Türkçesi bulunuyor. Kuran’ın tümüyle Türkçesi de çoktur... Hal böyle iken yine halkımızın camilerde, medreselerde Kadı ve Celaleyn ve Ebussuud gibi Arapça tefsir okumaları ne içindir.”

Çağına göre ileri düşüncelerin sahibi Ali Suavi, Arap alfabesinin Türkçede yarattığı güçlüklere değinirken de şöyle der: “Yazı türünden sorunlar din sorunlarından olmayıp dünya işlerimizdendir. Dünya işlerini ise gereğine göre değiştirebiliriz.”





Şemseddin Sami


Şemseddin Sami, dil sorununun çözülebilmesi için Türkçe’nin tarihsel kaynaklarından da yararlanmak görüşündedir. Kaynağa daha yakın kalmış Doğu Türkçesinin taşıdığı zenginlikleri gösterir: “Bir dil yabancı kelimelerden ne kadar temizlenmiş olursa ve kendi sözcükleri ne kadar çoksa o kadar olgun, o kadar geniş, o kadar zengin sayılacağından Doğu Türkçesi bizim Batı Türkçesine tercih olunabilir. Dolayısıyla, dilimizin düzeltilme ve zenginleştirilmesini diliyorsak Arapça sözlerin alınmasında aşırılıktan vazgeçip anadilimiz olan Doğu Türkçesinin, kullanmayı bıraktığımız ve bilmediğimiz sözlerini dirilterek onları alıp kullanmaya çalışmaklığımız gerekir.

Dilimizin Türkçe, Arapça ve Farsçadan meydana geldiği söyleniyorsa da bu birleşme, başka dillerde olduğu gibi kimyasal bir kaynaşmayla olmadığından dilimizde kullanılan Arapça ve Farsça kelimeler daima yabancı kalarak dilimize bütünüyle karışmamış, dilimizin kuralları ve söyleyişi ana özelliklerini korumuştur. Dolayısıyla ne vakit istersek bu yabancı kelimeleri atarak dilimizi ayırt etmek ve temizlemek elimizdedir.”





Ahmet Midhat


Bir halk eğiticisi olan Ahmet Midhat Efendi de dilin kendi dönemindeki durumundan yakınır: “Yazıklar olsun ki biz şimdiki halde bir dil dilencisiyiz. Kâh Arapların, kâh Acemlerin ve hele şimdi Frenklerin kapılarını çalarak söz ve kural olarak bilgi sadakalarını dileniyoruz. İşte bu dilencilik rezaletinden kurtulmak için, kendi dilimizin düzeltilmesini yine kendi dilimiz içinde aramayı dileyip yakarıyoruz.”

Midhat Efendi de yabancı sözcükler yanında yabancı dilbilgisi şekillerinin alınmasına karşı çıkar. Yaygın Türkçe karşılığı bulunan yabancı kelimeleri kullanmamayı ve yabancı türetme biçimlerine kesin olarak karşı koymayı önerir: “Biz diyoruz ki Arapça dilbilgisi ve sözdiziminden tamlamalarla sıfatlar ve eril ve dişil biçimler ve tekiller ve çoğullar Osmanlı dilbilgisi ve sözdizimine sokulmasa, haniya demek istiyoruz ki Osmanlı dilince bunlara ihtiyaç görülmese, dilimiz Şinasi merhumun sadeleştire sadeleştire vardırmış olduğu derecenin daha yukarısına mutlaka varır. Bununla beraber bir kelimenin Türkçesi (fakat yaygın olan Türkçesi) varsa, onun yerine Arapça ve Farsça bir söz kullanılmasa dilimizin sadeliği bir kat daha artar.”



ALFABE SORUNU: Arap alfabesinin öğrenilmesinde güçlük çekilmesi, öğrenildikten sonra da Türkçenin tam olarak okunup yazılmasına elverişli olmayışı nedeniyle, zaman zaman “alfabe sorunu” gündeme geldi ve bunun çözümü için birtakım öneriler ortaya atıldı. Arap harflerinin okunup yazılmasını kolaylaştırmak üzere bulunan yöntemlerden birkaçı: Encümen-i Dâniş’in önerisi (üstte)



“Enver Paşa yazısı” (üstte)



Islah-ı Huruf Cemiyeti’nin önerdiği şekil (üstte).





Muallim Naci


Eski edebiyat geleneğine kimi yönlerden bağlı görünen Muallim Naci de sanat oyunları içinde boğulmuş dili bir yana bırakarak güzelliği sadelikte aramak gerektiğine dikkati çeker. “Öteden beri anlamı gözönünde tutmadan güzelliği söyleyiş parlaklığında arayan kalem sahipleri tarafından birtakım gereksiz ağırlıklara boğulmuş dilimizin bu ağırlıklardan kurtarılmasıyla sadeliğinin, güzelliğinin ortaya çıkarılması zamanı çoktan gelmiştir. Bir söz ne kadar tabii söylenir ne kadar tabii yazılırsa o derece güzel olur. Güzellik, kusursuzluk denilen şeylerin tabiilikte aranması gerekir.”

Eski düzyazının zincirleme bağlamalarla uzayan anlatımı, Şinasi’den başlayarak değiştirilmeye girişilmişti. Muallim Naci, metinleri anlaşılmaz kılan bu tür cümle kuruluşlarına karşı çıkar: “Gördüm ki içinde, ‘olduğuna, bulunduğuna, idüğüne...’ gibi deyimler yoktur. Zati cümleleri birbirini bağlayan ve zincirlemesine bir acibe meydana getiren şeyler de bunlar değil midir ya?”





Recaizade Ekrem


Edebiyat anlayışında Naci’nin karşısında yer alan yenilikçi, Batı sanat geleneğine bağlı Recaizade (Mahmud) Ekrem Bey, yazı dili ve konuşma dilinin birleştirilmesi çabaları ortaya konurken konuşulan dilden ayrı, seçkin, ince, işlenmiş, sanatlı bir şiir dilini savunarak sadeleşme akımının karşısına çıkmış görünür. Ekrem Bey, Türkçede karşılığı bulunmayan kavramlar için Arapça ve Farsça kelimeler alınabileceğini savunur. Arap ve Fars dili kurallarının Türkçe kurallarıyla birleşmesinden Osmanlıca kurallarının doğacağını kabul eder. Şemseddin Sami, Ali Suavi gibi yazarlar ise Osmanlıca terimini kabul etmez, Türklerin dilinin adının Türkçe olduğunu belirterek Türk sözlüğü, Türk dilbilgisi kavramlarının kabul edilmesini isterler.





Osmanlıca Yerine Türkçe


Dilin Osmanlıca yerine Türkçe diye adlandırılmasının güç ulaşılmış bir aşama olması gibi Türk devletinin resmî dilinin Türkçe olduğunun kabulü de geç ulaşılabilmiş bir sonuçtur.

Çeşitli ulusal topluluklardan oluşmuş Osmanlı Devleti’nde yönetimle yönetilenler arasında dil ayrılığı vardı. Bu ayrılık Türkçe bakımından halk diliyle aydınların dili, konuşma diliyle yazı dili ayrılıkları biçiminde varlığını koruyordu. Bunun yanında ise İmparatorluğu oluşturan öğelerin kendi ulusal dillerinin ayrımı yer alıyordu. 1876 Anayasasıyla Mebuslar Meclisi kurulunca, Meclise seçilen milletvekillerinin hangi dille konuşacağı, yasaların hangi dilde olacağı sorunu ortaya çıktı. Bu durumda Anayasanın 18. maddesiyle Osmanlı Devleti’nin resmî dilinin Türkçe olduğu ve devlet yönetiminde görev almak için bu dilin benimsenmesi gerektiği belirtildi.

Anayasa yürürlükten kalktıktan sonra da resmî dilin Türkçe olduğu ilkesi korunmuştur. Ancak II. Abdülhamid’in Türkçe yerine Arapçanın resmî dil olarak kabulü için öneride bulunduğu bilinmektedir. Bu sorumsuz, bilinçsiz öneri zaman geçtikten sonra bizzat padişah tarafından şöyle anlatılmış ve değerlendirilmiştir: “Arapça güzel dildir. Keşke vaktiyle resmî dil Arapça kabul olunsa idi. Hayreddin Paşa’nın sadrazamlığı sırasında Arapçanın resmî dil olmasını ben önerdim. O zaman Said Paşa başkâtip idi. O karşı çıktı. Sonra Türklük kalmaz dedi. O da boş idi. Neden kalmasın? Tersine Araplarla daha sıkı bağ olurdu. Zaten bizim eskiden resmî belgelerimiz ele alınsa anlamını kavramak için bir tarafa Ahterî sözlüğünü, bilmem hangi sözlüğü koymalı, öyle ancak güçlükle anlam çıkarılabilir.”

II. Abdülhamid döneminde Sadrazam Said Paşa, resmî yazışma dilinin düzeltilmesi için uzun cümlelerin, gereksiz bağlaçların, deyimlerin bırakılması amacıyla Maarif Nâzırı Mustafa Paşa’yı bir lâyiha hazırlamakla görevlendirmiş, fakat bu çalışmadan bir sonuç alınamamıştı. Bu dönem boyunca harf ve yazım konusuyla ilgili aksaklıkların giderilmesi çalışmaları da verimli olamamıştır. Arap harflerinde kutsallık varsayan tutucu görüşlere karşı İranlı din bilginlerinden alfabede düzeltme yapılabileceği, hattâ yazının değiştirilebileceği yolunda yazılı onay alınmış, II. Abdülhamid de bu görüşü desteklemiş, ancak sonuç elde edilememiştir.





İlk Türkçüler


Şinasi, Namık Kemal, Ziya Paşa, Ali Suavi gibi Tanzimat yazarları siyasal ve toplumsal eylemleri içinde geniş halk topluluklarına seslenebilmek için dilin ve anlatımın sade ve açık olmasına çalışıyorlardı. II. Abdülhamid’in Anayasayı yürürlükten kaldırması ve Meclis’i kapatmasıyla başlayan siyasal baskı dönemi Tanzimat’ın ilk kuşağının bağlandığı görüşlerin ve ilkelerin savunulmasını güçleştirdi. Bu dönemde Ahmet Midhat ve Şemseddin Sami gibi ansiklopedist yazarlar halkın eğitilmesi, aydınlatılması için sade dilin kullanılması çalışmalarını yoğunlaştırdılar. Ancak siyasal içerik artık çok uzun bir dönem için gündemden kalkmış bulunuyordu. Bununla birlikte Türkçenin sadece Anadolu ve Rumeli’nde konuşulan dil olmadığını, Türklerin sadece bu bölgede yaşamadığını gösteren Türkçülük hareketi temsilci ve araştırmacılarını yetiştirmeyi sürdürdü. Ahmet Vefik Paşa, Türk dilinin yayıldığı geniş coğrafi alanı gösterirken Çağatayca gibi Türkiye Türkçesi dışındaki büyük lehçelerin varlığından söz etmiş, bu lehçelerin verimlerini ortaya sermiş, Türkçe’nin İslâmlıktan önceki serüveni üzerinde durmuştu. Tarihçi Mustafa Celâleddin Paşa, Türk ırkının uygarlık tarihi içindeki geniş yerini ilk gösterenlerden biri oldu. Süleyman Paşa, Türk tarihinin Osmanlı tarihinden ibaret olmadığı üzerinde ısrarla durdu. Süleyman Paşa, Talim-i Edebiyat’ı yazan Recaizade Ekrem’e gönderdiği mektupta, “Osmanlı edebiyatı demek doğru değildir. Nasıl ki dilimize Osmanlı dili, ulusumuza Osmanlı ulusu demek doğru değildir. Çünkü Osmanlı deyimi yalnız devletimizin adıdır. Ulusumuzun adı ise yalnız Türk’tür. Bundan dolayı dilimiz de Türk dilidir, edebiyatımız da Türk edebiyatıdır” diyordu. Süleyman Paşa’nın Rüştiyelerde okutulmak üzere hazırladığı Esma-i Türkiye adlı kitapta Türkçe kadın ve erkek adları yer alıyor, din etkisiyle konulan adlara karşı eski Türk adları yaşatılmaya çalışılıyordu. II. Abdülhamid’in baskı dönemi Türkçülüğün ideolojik boyutta gelişmesine olanak vermediyse de Şemseddin Sami, Necib Asım, Veled Çelebi gibi yazarlar Türkçe’nin Osmanlıca dışındaki ve İslâmlıktan önceki gelişmeleri ve ürünleri üzerinde araştırmalar yaptılar.





Servet-i Fünun Yazarları


Tanzimat yazarlarının sade dille yazılmış yapıtlarının yerini Servet-i Fünun yazarlarının konuşma dilinden bir kez daha uzaklaşan yapıtları alınca, Türkçenin gelişmesi, yazı dili olarak zenginleştirilmesi çalışmaları uzunca bir süre için aksamış oldu. Baskı döneminin gereği olarak edebiyat toplum sorunlarına sırt çevirirken canlı, hareketli konuşma dilinden de uzaklaşıyordu. Servet-i Fünun akımının öncüsü Tevfîk Fikret’e göre Türkçeden Arapça ve Farsça kelimelerin uzaklaştırılması mümkün değildi. Bu konuda, “Dilimizin, yani Osmanlıcanın Arapça ve Farsça sözler ve tamlamalardan uzaklaşması kâbil değildir. Dolayısıyla sadeliği bu uzaklaşmanın gerçekleşmesinde aramak doğru olamaz” diyordu. Tevfik Fikret’e göre dilin anlaşılır biçime sokulurken edebi değerini yitirmesi tehlikesi (!) de vardı. Kaygısını, “Sadeliğin bir derece aşağısı adiliktir; ufak bir ölçüsüzlük sadeyi adi derecesine indirebilir” şeklinde ortaya koyuyordu. Yazı diliyle konuşma dilinin birleştirilmesini olanak dışı görüyordu. Halk için yazılan öğretici yapıtlarla edebiyat ürünlerini birbirinden ayırma eğilimindeydi; “Halka yaymak ve anlatmak için yazdığımız yazılarda tercihen en basitlerini, en açıklarını kullanalım; fakat diğerlerini de yeri geldikçe, edebiyat zevkine göre hareket etmek istedikçe kullanmak üzere saklayalım.”

Servet-i Fünun’cular “edebiyat zevkine göre hareket etme” yolunu yapay bir dil oluşturmada buldular. Sözlüklerde kalmış, hiç kullanılmamış Arapça-Farsça kelimeleri kullanmaya koyuldular. Sözlükte dahi bulunmayan yabancı sözcükleri yabancı dil kurallarına göre kendileri türeterek kullandılar. Anlamı açık olmayan garip tamlamalar, bileşik sıfatlar kurdular. Arapça-Farsçanın egemenliğini yeniden artıran bu uygulamalar yanında Fransızcanın cümle kuruluşlarından esinlenen söyleyişlere başvurdular. Servet-i Fünun yazarlarına pek çok tepkiler geldi. Ortaya koydukları ürünlerin “garip” bir dille yazıldığı ileri sürüldü. Cenap Şahabeddin, kuşağının savunmasını yaparken kullandıkları sözlerin “garip sözler” değil “yeni sözler” olduğunu belirtiyor ve “Yeni edebiyat eserlerinde ara sıra görülen yeni sözler dilimizin iki önemli anası olan Arapça ve Farsçadan gerekliliği dolayısıyla alınmış birkaç kelimeden ibarettir,” diyordu. Cenap Şahabeddin’e göre yeni kelimelerin bir kısmı “şehik, şuhka, harhara, ka’kaa” gibi Türkçede karşılıkları bulunmayan kelimelerdi. Bunlar dilin genel uyumuyla pekâlâ bağdaşıyor, örneğin daha önceden kullanılan “rahik, şufka, gargara, kahkaha” sözlerine benziyorlardı. Servet-i Fünun kuşağı saat-i semenfâm, havf-ı siyah, tehevvür-i hunin, fütur-i bireng, muhabbet-i gülgûn” sözlerinde güzellikler bulabiliyor; Arapça ve Farsça kelimelerin dilden ayıklanmasının ağzımızdaki dişleri sökmek kadar güç olacağına inanan Halid Ziya (Uşaklıgil) bu dile bağlılığını, “Acemlerin sıfat tamlamalarını almışız, dünyada hiçbir dilde bulunmayan kolaylıkla türlü düşünce incelikleri meydana getiriyoruz. Anlamının yorumlanmasına cümleler yetişemeyecek tamlamalar yapıyoruz, türlü gönül çelen, güzellikle donatan, ince anlamlı, parlak sözler icad ediyoruz. Bunları bırakıp ne yapacağız”, sözleriyle ortaya koyuyordu.

Servet-i Fünun Edebiyatı, taşıdığı yenilik öğeleri bakımından eski edebiyat anlayışına bağlı kalan çevrelerden sert eleştiriler alırken dilinin anlaşılmazlığı, sadeliğe yan çizişi dolayısıyla da önceki kuşağın temsilcileri tarafından yeriliyordu. Onların dil anlayışına karşı çıkanların başında Ahmet Midhat Efendi yer alıyordu. Servet-i Fünun’cuların dil ve anlatımını şu türden alay dolu eleştirilere hedef yapıyordu: “O yolda, benzeterek bir cümle yapayım. Bunların hergünkü yayınlarında görülen cümlelerden daha garip olmadığına elbette tanıklık edersiniz... İşte taklit edilmiş cümle: “Harhara-i meâkırdan bir hafv-ı ezrak ile müstahif olanlar per ü bâli küşade bir mevkeb-i randebâda maddiyet-i beşeriyeleri bârını ihmalden içtinab etmelidirler.” Nasıl, bir defada anlayabildiniz mi? Bir daha mı okumak istiyorsunuz? Nafile yorulmayınız. Birkaç defa daha okusanız yine kolayca anlayamazsınız. Anlaşılmayı kolaylaştırmak amacıyla yazılmamıştır ki kolayca anlayabilesiniz. Bunun sadece çevirisi, ‘makara hırıltısından pek korkanlar yelkenli gemiye binmekten kaçınmalıdırlar’ demekten ibarettir.

Böyle şey mi olur? Siz dili sadeleştirelim derken bunlar bir kat daha berbat ettiler. Bu ne dil? Bu ne deyiş? Veysî’ye, Nergisî’ye rahmet okutuyorlar! Şu herifler?..”



ALİ CANİB [YÖNTEM] (1887-1967): “Genç Kalemler” dergisi çevresinde, Ömer Seyfettin ve Ziya Gökalp’le birlikte Türk dilinin sadeleşmesi için çalışanlardan biriydi. Ziya Gökalp’le ortaklaşa kaleme aldığı yazılarda yeni dil konusunun “hayatî” bir sorun olduğunu savunuyordu.





II. Meşrutiyet’in Eşiğinde


Servet-i Fünun topluluğu, bu adı taşıyan derginin etrafında 1896 yılında toplanmıştı. Dergideki etkinlik 1901 yılına kadar sürdü. Servet-i Fünun’un II. Abdülhamid sansürü tarafından kapatılmasından sonra topluluğun üyeleri sanat çalışmalarını kendi başlarına sürdürdüler. Servet-i Fünun topluluğu dil anlayışı dolayısıyla en sert tepkileri toplarken Mehmed Emin (Yurdakul)’in yayımladığı Türkçe Şiirler kitabı (1898) Türk edebiyatında yeni bir anlayışın temelini attı. Ozanın “Türk kardeşlerime çoban armağanı çam sakızı” diyerek sunduğu yapıt temiz bir Türkçe ile ve halk şiirinin vezni olan hece vezniyle yazılmış, yurt sorunlarını konu edinen şiirleri derliyordu. Mehmed Emin, “Biz Nasıl Şiir isteriz?” adlı şiirinde “Biz o şiiri isteriz ki çifte giden babalar / Ekin biçen genç kızlarla odun kesen analar, / Yanık sesin dinlerken göz yaşların silsinler.” diye konuşuyordu. Bu, halkın sorunlarını onun anladığı dille ortaya koyacak bir anlayışın ilk adımıydı. Türkçe şiirlerin getirdiği anlayış sade Türkçeyi destekleyen yazarların övgüleriyle karşılandı, örneğin Şemseddin Sami, kitap için şunları söylüyordu: “Edebiyat ve özellikle şiir ulusal duygu ve düşüncenin tasvirinden, edebiyat dili herkesin söylediği dilin düzgüncesinden olmak gerekir. O duygu ve düşünce istediği kadar yükselsin, o dil istediği kadar olgun ve işlenmiş olsun; yine de temeli, kökü, kaynağı avam dediğimiz halk insanlarının kalbinde, beyninde, dilinde olmalıdır. Ulusal bir duygunun ulusal bir dille anlatımı: İşte şiir, işte edebiyat!..”

Mehmed Emin’in yapıtını ve tutumunu destekleyenler oldukça geniş bir aydınlar topluluğuydu. II. Meşrutiyet’in eşiğinde İzmir, Selânik, Bursa gibi merkezlerdeki yayınlarıyla da pek çok yazar ilerde çok güçlenecek bir anlayışın ilk belirtilerini ortaya koydular, örneğin İzmir’de Mehmed Necib, Hizmet gazetesinde dil devriminde temel olabilecek bir izlenceyi belirlemişti. Mehmed Necib, Arapça ve Farsçanın Türkçe üzerindeki egemenliğinin dili gelişmekten alıkoyduğunu ileri sürüyordu. Yabancı kelimelerin ve dil kurallarının Türkçeden atılması gerektiğini kabul ediyordu. Arapça ve Farsçayı Türkçeye hiç benzemeyen ve onunla bağdaşmayacak diller sayıyordu. Yazı diliyle konuşma dilinin birleştirilmesini bunun için de İstanbul ağzının temel alınmasını gerekli buluyordu. Terimlerin mutlaka Türk dilinde türetilmesini istiyordu. Sözgelimi oksijen ve hidrojen için, daha önce kabul edildiği gibi müvelli-dülhumuza ve müvellidülma yerine Türkçe köklerle ekşiözü ve suözü denilmesini öneriyordu.





Yeni Lisan Hareketi


Türkçenin sadeleşmesini amaçlayan görüşler asıl güçlü atılımını II. Meşrutiyet’ten sonra beliren özgür tartışma ve etkin yayın ortamında gerçekleştirebildi. 1911’de Selanik’te Genç Kalemler dergisi çevresinde toplanan yazarlar, “Yeni Lisan” adıyla anılan hareketi başlattılar. Öykücü Ömer Seyfettin’in kaleminden çıkan “Yeni Lisan” yazısında “Eski Lisan” “Latince ve İbranice gibi yalnız kendisiyle uğraşanların beğeni ve anlayışına bağlı bir şey” sayılıyordu. Ulusal bir edebiyatın yokluğundan yakınan Ömer Seyfettin, edebiyatımızın hastalıkları üzerinde duruyordu. “Yeni Lisan” yazarı, “eskiler İran’a yönelmiş, yeniler yani dünküler, kendileri için yeni bir dil yaratmaya gerek görmeyerek ve mümkün olduğu kadar bozarak hep eskilerin dilini kullanmışlardır. Şimdi yeni bir hayata, bir uyanış dönemine giren Türklere yeni, doğal bir dil, kendi dilleri gereklidir. Ulusal bir edebiyat meydana getirmek için önce ulusal bir dil ister. Eski dil hastadır. Hastalıkları içindeki gereksiz ve yabancı kurallardır. Evet, şimdiki dilimizde Arapça ve Farsça kurallarıyla yapılan çoğul şekilleri, isim tamlamaları, sıfat tamlamaları, birleşik sıfatlar yaşadıkça saf ve ulusal sayılamaz. Bu dili kimse anlamaz,” diyordu. Yeni Türkçenin oluşması için Arapça ve Farsça tamlamaların atılmasını istiyordu. Ancak terimlere “şimdilik” dokunulmayacağını, onların birer kelime gibi kabul edilebileceğini söylüyordu. “Fevkalâde, hıfzıssıhha, darbımesel, sevkitabii” gibi kalıplaşmış sözler dışında Arapça ve Farsça kurallarıyla yapılmış bütün tamlamalar bırakılacaktı. Türkçe çoğul ekinden başka yabancı çoğul şekilleri kullanılmayacaktı; ihtimalât, mekâtip, memurin, hastegân yerine ihtimaller, mektepler, memurlar, hastalar denecekti. Ancak kâinat, inşaat, ahlak, Müslüman gibi kalıp haline gelmiş şekiller kullanılmaya devam edilecekti. “Eya, ecil, ez, men, an, ender, bâ, berây, bi, na, ter, çi, çent, zihi, alâ, fi, gâh, kâr, gîn, âsâ, veş, ver, nâk” gibi edatlar bırakılacak, ancak konuşma diline girmiş “ama, şey, keşki, lâkin, nâşi, hemen, hem, henüz, bari, yani” gibileri kullanılabilecekti. Farsça kelimeler, Arapça mastarlar Türkçedeki anlamlarına göre isim yahut sıfat sayılacaktı. Farsça ve Arapça ilgi anlamını ve edatını taşıyan kelimeler genellikle sıfat yerine geçecekti. Genç Kalemler’in çağrısında, “Dilimize yalnız Türkçe kuralları etkin olacak, yalnız Türkçe, yalnız Türkçe kuralları...” denmekteydi.





Ziya Gökalp’in Görüşleri


Genç Kalemler dergisinde ünlü “Turan” şiirini yayımlamış olan Ziya Gökalp, dil sorununa Türkçülük hareketi içinde çok geniş bir yer verdi. Böylece gelişen sade Türkçe, Millî Edebiyat’ın ve onu izleyen Cumhuriyet dönemi Türk edebiyatının dili oldu. Bu ilkelere göre oluşan terim sistemi öğretimin temelinde yeraldı ve çağdaş bilimsel yaşamı gerçekleştirdi. Ziya Gökalp, “Lisan” şiirinde dil devrimiyle ilgili görüşlerini özetlemiştir. Şiirde Türkçeye verdiği değeri belirtir. İstanbul ağzını yazı dili için temel aldığını açıklar. Herkesin, sözlüğe bakmadan anlamını kolayca kavradığı kelimelerin kullanılmasını ister. Eski Türkçenin artık yabancı görünen köklerini de, uydurmaları da bir yana bırakır. Türkçeleşmiş yabancı sözlere yaşama hakkı tanır. Eşanlamlı sözler varsa Türkçelerini yeğler. Yeni türetmeler için yaşayan Türkçeye ve halkın zevkine dayanır. Dili ulusal birliğin başlıca etkeni sayar.

Ziya Gökalp’in Türkçülüğün Esasları adlı yapıtında da konuyla ilgili görüşleri şöyle özetlenmiştir:

“1. Ulusal dilimizi meydana getirmek için Osmanlı dilini hiç yokmuş gibi bir yana atarak, halk edebiyatına temel olan Türk dilini olduğu gibi kabul edip İstanbul halkının ve özellikle İstanbul hanımlarının konuştukları gibi yazmak.

2. Halk dilinde Türkçe eşanlamlısı bulunan Arapça ve Farsça sözcükleri atmak, tamı tamına eşanlamlı olmayıp da küçük bir anlam ayrılığı olanları dilimizde korumak.

3. Halk diline geçip söyleyiş bakımından, ya da anlam bakımından “galat” (yanlış) adını alan Arapça ve Acemce sözcüklerin bozulmuş biçimlerini Türkçe saymak ve imlâlarını da yeni söylenişlerine uydurmak.

4. Yerlerine yeni sözcükler geçtiği için taşıl haline gelen eski Türkçe sözcükleri diriltmeye çalışmamak.

5. Yeni terimler aranacağı zaman önce halk dilindeki sözcükler arasında aramak; bulunmazsa, Türkçenin kurala uygun edatlarıyla ve kurala uygun tamlama ve çekim usulleriyle yeni sözcükler yaratmak; bu da yapılamazsa, Arapça ve Acemce, tamlamasız olmak şartıyla, yeni sözcükler kabul etmek ve kimi devirlerin ve mesleklerin özel hallerini gösteren sözcüklerle tekniklere ait alet adlarını yabancı dillerden olduğu gibi almak.

6. Türkçede Arap ve Acem dillerinin kapitülasyonları kaldırılarak bu iki dilin ne sigalarını, ne edatlarını, ne de tamlamalarını dilimize sokmamak.

7. Türk halkının bildiği ve kullandığı her sözcük Türkçedir. Halk için alışılmış olan ve yapma olmayan her sözcük ulusaldır. Bir ulusun dili, kendisinin cansız köklerinden değil, canlı kullanışlarından bileşen canlı bir varlıktır.

8. İstanbul Türkçesinin fonetiği (sesbilimi), morfolojisi (biçimbilimi) ve leksikolojisi (sözlükbilimi) yeni Türkçenin temeli olduğundan, başka Türk lehçelerinden ne sözcük, ne siga, ne edat, ne de tamlama kuralları alınamaz. Yalnız, karşılaştırma yoluyla Türkçenin cümle yapısını ve özel deyimlerdeki şivesini anlayabilmek için, bu lehçelerin derinliğine incelenmesi gereklidir.

9. Türk uygarlık tarihi üzerine eserler yazıldıkça eski Türk uygarlığının adları olmak dolayısıyla, çok eski Türkçe sözcükler yeni Türkçeye girecektir. Fakat bunlar terim niteliğinde kalacaklarından, bunların hayata dönmesi, taşılların dirilmesi sayılmamalıdır.

10. Sözcükler anlattıkları anlamların tanımları değil, işaretleridir. Sözcüklerin anlamları, türemelerini bilmekle anlaşılmaz.

11. Yeni Türkçenin bu esaslar içinde bir sözlüğüyle bir de grameri yazılmalı ve bu kitaplarda yeni Türkçeye girmiş olan Arapça ve Acemce sözcüklerin ve deyimlerin yapıları ve kuruluşlarıyla ilgili bilgi, dilin fizyolojisi bölümüne değil, türeme bölümüne sokulmalıdır.”





Çözümlenemeyen Sorunlar


Türkçe Sözlüğün düzenlenmesi, bilim terimlerinin oluşturulması, Türkçenin dilbilgisinin yazılması Cumhuriyet’e kadar uzanan dönemde önemli sorunları oluşturmuştur. Bu arada üzerinde en çok durulan konulardan biri de alfabenin aksaklıklarıdır. Okuma yazmanın kolay öğrenilmesi bakımından eski yazının gösterdiği elverişsiz durum Arap sisteminin Türk diline uygulanmasındaki aksaklıklar yönünden de konu edinilir. Alfabedeki ünlülerin yetersiz oluşu, ünsüzlerden birkaçının birden Türkçede aynı sesleri karşılaması, kelimelerin yazıldığı gibi okunmasındaki karışıklıklar yazıda da düzeltmeler yapılması görüşüne güç kazandırır. Kimi yazarlar kişisel öneriler getirirler. Enver Paşa’nın öncülük ettiği bütün harflerin ayrı yazılması biçimindeki uygulama türünden girişimler sonuçsuz kalır.

Başka bir konu da Kur’an ve dua dilidir. Hutbenin ve namazda Kur’an’ın Türkçe okunabileceği yolundaki değerlendirmelere Şeyhülislamlık dairesindeki Fetvahane sert bir biçimde karşı çıkar.

Özetle, Tanzimat’tan Cumhuriyet’e kadar gelen dönem yazı dilinde sınırlı bir sadeleşmeyi getirmiş olur. Terimler, alfabe, din dili gibi sorunlar ise çözülememiş olarak Cumhuriyet dönemine aktarılır. Bunlardan ancak bazıları günümüze kadar sonuçlandırılmış görünür. Pek çoğu ise geçmiş deneylerin ışığında yeniden ele alınmayı beklemektedir. ■





