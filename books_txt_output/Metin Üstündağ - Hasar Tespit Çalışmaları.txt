metin üstündağ

15 şubat 1965 yılında erzincan’da doğdu

8 yaşından beri istanbul’da geziyor

yazar - çizer - şair - baba - editör ve iflâh olmaz bir hayal - hayat meneceri

dünya o yürürken biraz aksıyor





* SEL YAYINCILIK





* SEL YAYINCILIK

Babıali Caddesi, 20 / 1 Cağaloğlu - İstanbul

Tel./Faks: 0212 511 10 05

Şube: İstiklal Caddesi, Elhamra Pasajı 258 / 10

Beyoğlu - İstanbul Tel.: 244 15 06

http://www.selyayincilik.com

E-mail: posta@selyayincilik.com





ISBN 975-570-160-5





SEL YAYINCILIK: 159





HASAR TESPİT ÇALIŞMALARI

metin üstündağ





Kapak ve iç tasarım:

Fikret Özdemir





Birinci Baskı: Mayıs 2002





Baskı: Yaylacık Matbaası





Cilt: Sistem Matbaacılık





metin üstündağ





Hasar Tespit Çalışmaları





tespitler, saptamalar,

tökezlemeler,

yürek çarpıntıları

şubat 1999 - eylül 2001





başlamak

seçilemiyor..

bitmek,

belki





beylikler oğulluklar

imparatorluklar sonrası

cumhuriyet kurulmuş..

çetelerle kartellerle

hanedanlıklarla

devam ediyor





bahane ve mazeretler

onları üretenlerden

daha uzun yaşıyor





at, avrat,

cep telefonu





‘bir arkadaşıma bakıp

çıkacağım’ gibi

yaşıyoruz dünya’da





halk da hep

halklılığına

sığınıyor

ama





beni türk

hâkimleri’ne

emanet

ediniz





sıfır ile

dört işlem’e

girmeye

çalışmak

yalnızlık





genişlikle

derinliğin

çelişmesi

yalnızlık





insanın

en mat ve

en malt hâli

yalnızlık





vincent van gogh’un

arles’teki odası

şimdi bütün dünya..

yürek tokluğu’na

sevişiyoruz





18 ağustos 1999





hakkını vererek

bayağı ve âdi

olmak da

zor artık





tencere

yuvarlanmış

kapağı..

anılarını

yazıyor





sırtındaki

barcode izinden

tanıdım..

kardeşiz biz





ensemiz

boza pişirilmeye

omzumuz

baş koyup ağlamaya

yahut

tabut taşımaya

yarıyor





bu gece

eve gitme..

bana sap





iyi insanlar

birer birer öldükçe

jokerleri alınmış

iskambil destesi’ne

dönüyor güzelim hayat





kalp ne

hissedeceğini

nereden

nasıl akıl

ediyor





zaman

bırakmış

geçmesini

insanlara

bakıyor





içimizdeki

çocuk da

piç çıktı





insan mı hünerli

olta mı akıllı

balık mı aç





gidiş - dönüş

arası

bir bilet’im

ben





bir

doğu bilimi:

‘tahammül’





dostlar beni

satırlasın





habire ve hiç durmadan

bir hiçliği uyarmak

bizimkisi

bir nebze sevilmek

sevişmek umudu ile





yüzümüze gülen herkese

haybeden bize miras bırakacak

mısırlı meçhul amcamız

gibi davranıyoruz





dış mihraklar: 1

iç mihraklar: 2

(ilk yarı sonucu)





dünün ne çok

çocuğu var..

bugünün ne çok

tasası endişesi..

yarının ne çok

ölüsü olacak





cari’ler

carsin gaari

kambiyo’lar da

kamsin





toprak duası’na

çıkmış bulutlar





durgun göle fırlatılan taşın

yüzeye çizdiği her daire

elin mi kolun mu gölün mü

gözün mü taşın mı

hayal gücünün mü

kimin diliyle kimden kime

sarfedilen bir cümle





iyi

akıllı olmuyor

çoğu defa





sayı ile değil

söz ile

kendine gel





hiçkimse

hissetmiyorsa

içlenmenin

manası ne





iki nokta

arasındaki

en kısa yola

rüşvet

adı veriliyor





yamyam da

bir çeşit

hümanist

değil mi





nereye çekersen

oraya gider

kelimeler





kimi tuttuğunu

seviyor..

kimi tutulduğunu





ne ile kim ile

didişiyorsan

o biraz sensin





vakit varken

biraz vakit

öldürelim

bari





aydınların

asıl görevi

yakınmak

değil

yanmaktır





bir ses

sahibini arıyor

bir göz

eski baktıklarını





hayatın

devamlılık

yazarı

zayıf





altı rakam’la

kaçırdım

milli piyango’da

büyük ikramiye’yi





memleket

ne kullanıyor

bilmiyorum amma

çoğu zaman

kafası iyi





imla kuralları’nı

bürokratik engeller

olarak

algılayanlar var





yalnızlık kelimesi

ne çok ağızda





insan

düşünen hayvan

değil

peşinen

hayvan’dır





hepimiz piyonuz

şu satranç oyununda..

çocukluğumuz hariç

her şey ego lego





en büyük erdem

bizim erdem!

(hiç olur mu ya)





pusula’yı çinliler

bulmuş ama

yolunu kaybedenler

hep biz oluyoruz

hayatta





postmodernist

halkı

yeldeğirmeni

sanıyor





padişah

insan kılığı’na

girmiş

tebdil - i kıyafet

geziyor





neden

doğru insanlar

bize aşık

olmuyor





taşı sıksak

sorun çıkarıyoruz

hüzün çıkarıyoruz

tasa çıkarıyoruz..

taşı sıkmasak

olay çıkarıyoruz





yaşıyorsak her an

giriş - gelişme - sonuç

olabilir





potansiyelleri

içlerinde

patlayanlardan

kork





hâlâ folklorik

bir unsur gibi

algılanıyor

doğu’da:

bir ayrılık

bir yoksulluk

bir ölüm





madde

çok

hâlsiz





çoban da

koyunlara

olmuş

bodyguard





duvar gölgesi

ağaç gölgesi’nin

yerini tutmuyor





basit

asittir

yakar





halk bir

moda’dır





sorunların

kendilerinden çok

onları

dile getirenleri

tartışıyoruz





hep saptama

hep tespit..

hep ülser

hep gastrit





saat dokuzu

oooooof

yalnızlık

geçiyor





mumların

eriyen

kısımlarıdır

külleri





bülbül’ün

gül’e

aşık olması

sapkınlık mıdır





toprak

hep aynı mı

sever

çocuklarını..

yulaf

kıskanmaz mı hiç

buğday’ı





amber

koku olmadan

önce

bir balıkmış





sisifus

ferhat’a

rastladı mı

acaba





içimde

birileri

tetris

oynuyor





ruhumda

metro inşaatı

var





uyan çünkü’m

sabah olmuş





çözüm hep

iki kişilik..

sorun ise

çok kalabalık





çoğul ünsüz

ölümlere

alıştık

tekil ünlü

ölümler

sarsıyor

biraz





sensiz

bir eksiğiz..

(seninle iki eksik)





para

insanın bulduğu

ve uğrunda

insanlığını kaybettiği

kir mevhum





ne yana

dönersen

dön

orası

dün





can

sıkıntısı’nı da

özelleştirin





faşizm bile

sürükleyici değil

yaratıcı

olmayınca





hırsızlama

yaşamaklar

polisiye

anılar

bırakır





yaşamak

her durumda

ilk son’a

girmektir





tarihin

tekerrür

etmesi de

faydalıdır bazen

bilhassa

sevişirken





özgül

ağırlığımızı

çalmışlar





içimizdeki

manevi boşluk

sit alanı

ilân edilmiş





biz kimi

unutmak için

sevmemiştik

ya





insan

toplumsal bir

darlıktır





hep tekrar

hep tekrar

sıkıntı

bis yapıyor





haydi

çabuk ölelim

cennette

iyi açığı

varmış





kaderimi

dostoyevski

yazmış ah

ben iflah

olmam





en geride kalan

en çok kıç

görendir





problem

ne kadın

ne erkektir

çoğu zaman

problem

bakış açısı

algılama biçimi

yetişme tarzı

vizyon ve

zihniyettir





almak ve vermek

yalnız orgazma

mahsus





söz ak

sakallıdır





söz

anlayanı

varsa

ağırdır





laf

bir zamanlar

gedikpaşa’da

oturuyormuş





damıtarak

değil

dağıtarak

anlamaya

çalışıyoruz





seçme ve seçilme

özgürlüğü’nü

karpuz - kavun

sergilerinde

doyasıya

kullanabiliyoruz

ancak





veni vidi..

vıdı vıdı

dır dır





çin seddi

yıkılır da

önyargılar

yıkılmaz





gerçek

en meşhur

doğru

seçeneğidir





anılar hep

yaşlılıkta

anlatılır..

çünkü

şahitlerin

çoğu ölür





yolların da

anıları var..

yayan gidenler

bilir





köylü

yüzüklerin

efendisi’dir





aç insan

günde üç öğün

gurur yer

onur içer





derin devlet

boyu

geçiyor mu





hep

aynı heptir

ama hiç

aynı hiç

olmayabilir





hayat felsefem

bu hayata felsefe

dayanmayacağı

yönündedir





rövanşında

gibiyiz hep

bir şeylerin





kendimi ömrüme

hatırlatmak zorunda

kalıyorum çoğu zaman





insanlar genellikle

bir yerlerde çakılı

duran insanların

peşinden koşuyorlar





zen’de

zorlama

yoktur





tarihi günler

yaşıyoruz..

çünkü biz

hâlâ yaşıyoruz





hayatta ille de

üç şey’e mi

önem vermek

gerekiyor





olta girmemiş

deniz

yürek değmemiş

duygu

kaldı mı





kristof

kolomb’u

kim keşfetti

peki





eğer bir sorun

burada yoksa

henüz hiçbir yerde

keşfedilmemiştir





sesinizin

televizyonunu

biraz

kısar mısınız

lütfen





bu sorun

daha evvel

yapıldı





çürümüşlük

kokuşmuşluk..

size

çalışıyoruz





dünya

mecburen

alıştığımız

bir yerdi





dünya’ya gelerek

bir merakımı daha

gidermiş oldum





zaman nezlesi

oldum

çır çır gidiyor

ömrüm





ünlü olmak

mimli olmak

artık





bir dirhem et..

dokuz sütuna

manşet





yarın

keskin bıçak





bazı

şeyler var

hayal gücü’me

gidiyor





on yedi

yaşımdan beri

maç sayısı

atıyorum

hayata





kapı

acı acı

çalıyor





sokakta tanışsak

parkta sevişeceğiz..

sırılsıklam yalnızız





dünya

dönebileceği

gibi değil

döndüğü gibi

işte





zorunlulukla

toslaşmak

tesadüf





herkes

parazit

ise

balina

kim





ihmal sonucu

dünya’ya

düşmüş gibiyiz





kendimizi

vererek

yaşayamıyoruz





hangi aşka

hizmet

bu sevda





ben yanlış

yaşamadım

hayat önümden

böyle aktı





okuyup

doktor mühendis

avukat olacağıma

üfleyip

aşık oldum





yalnızca

gözlerimizle

ağlamayalım

lütfen





çocukların büyümesini

taksitlerin bitmesini

trafiğin açılmasını

baharın gelmesini

bekliyoruz..

bak o vakit nasıl

yaşayacağız





ana dilimiz gibi

iki yabancı dil

biliyoruz:

İLGİSİZCE ve

ANLAMAZCA





duvarlara vura vura

buluyor asıl hâlini

kalp ile kafa





en yoğun

ayrılırken

birleşiliyor





düello geleneği

olmayan bir ülke’de

eleştirmen olmak

haksızlık değil mi





bir ömür boyunca

kimi ansiklopedi hazırlar

kimi ansiklopedi okur

kimi ansiklopedide

bir madde olur

kimi de benim gibi

bunları yazar durur işte





sanat uzun

hayat kalın..

her şey ticaret

ticaret şey her





günler

birbirlerini

kovalar gibi

geçiyor





noter huzuru’nda

tanışıyoruz

noter huzuru’nda

çalışıyoruz

noter huzuru’nda

sevişiyoruz

huzursuzluğumuz

noter huzuru’nda





anne bak

kral salak!





insan

olacağına

varır





geceleri

bir kurt böler

uykumu





ah! üstüne

basmışım

kendi ömrümün





öyle bir zamanda

gel ki.. zaman

bizi unutsun

zaman bizi

boş geçsin





bugün doğan çocukları

bırakacak avlular..

kız: yenicami avlusu

oğlan: cibali karakolu avlusu





fransız ihtilali’nden

bize ne yahu biz de tüm

siyaset hesapları

alman usulü





at binenin

kılıç.. usananın





efsanesi ve

mucizesi olan

insanları

seviyoruz hep

yani burada ve

şimdi olmayanları





çoktan çıktık

biz kadrajdan





içim içime sığıyor

bir şekil oldum

galiba sana





eski tas

eski hamam..

yeni dünya

düzeni





bütün

biyografi’leri

kaderden ibaret

insanlar var





zorluk derecesi

yüksek aşkları

severim ben





yine akşam oldu..

artık vakit

likittir





internet’te

platonik

her şey





düşünüyorum

öyleyse..

war’ım





bilgisayar

ne bildiğini

biliyor mu





kendi dilinde

aşık olmana

kimse yasak

koyamaz





birileriyle

hemfikir

hemzaman

hemduygu

olmayı

yalnızca

hemşehri

olmaya yeğlerim





söz uçar

yazı penguen





efsane aşklarda

intihar

üçüncü şahıs

gibi





seyirci

olmak için

yeşilçam’dan

kaçan kızlar da

var mıydı

acaba





kendi beyniyle

düşünen

kendi kalbiyle

seven insan

çok az dünyada





başarı

gayrettepe’de

ikâmet ediyor





kendilerini

sırtlayamayan

hayat daha

sıkılmadan

ömürlerinden

çıkanlar

var





boşluğu

doldurunca

boşluk hissi

dolmuyor ki





ben doğarken

olmuşum





kapılara güvenme

içeri başka

dışarı başka

açılırlar





kaş göz

gerisi..

90 60 90





hiç

‘soru bankası’

hortumlanmıyor

ama





ilkbahar

yaz

sonbahar

tırs





kadın mutfakta

düşünüyor

erkek tuvalette

ring

yatak odası





kimi var bir ömürden

on hayat çıkarıyor

kimi var bir hayatla

başı dertte





his teatisi’nde

bulunalım mı





AAA!.

bu geçen

benim hayatım

boşluğundan

tanıdım





dikili bir

bonsai’m

bile yok





bir akşam

yengeyi de alıp

beni anlamaya

gelsenize





her elini

sıktığına

bir parmak

hediye et





anlattıklarının

çeyreğine

yaptıklarının

tümüne inan





intihar da

bir nevi

happening

değil mi





aslında memleketin

en mühim problemi

güçlü final eksikliği..

sanatta - hayatta

ve yatakta





ankara’ya

gittiğiniz vakitler

meclis binası’nın

civarında





birkaç tur atın

milletvekilleri

halk görsün





soyu tükenen

etik ve ahlaki

değerler de

klonlansın lütfen





zamanla

sınırlanan

bir şey

tamamen

özgür

olamaz





lütfen şehrimizi

temiz tutalım..

şehir dışında

yaşayalım





kuzey vargın

yılmaz güney

doğu perinçek..

batı cephesi’nde

yeni bir şey yok





dediğimiz dedik

yediğimiz madik





yurtta sus

cihanda sus





lep demeden

liberalizm





yaşasın

özgürlük ve

onun yerli

işbirlikçileri





şimdiki kalbim

olsaydı

sever miydim

hiç ben seni





sapsız balta

bir metal

yığını





en büyük

define

içimizdeki





kalbi

bir karış

havada





hevesimiz

kokuyor

olmamışlıktan





bir ömür

milyarlarca

saniye eder





yukarısı da mermer

aşağısı da

iki kişi çıkılsa da yola

biri hep önce ve

yalnız gider





bazı

şeyler var

en fazla iki kişi

yaşanıyor





kimse

kimsede

ömür boyu

kalmıyor





bendeki amerika’yı

sen yeniden

keşfetsene





erkekler traş olmuş

temiz pak giyinmişler

ya bayram var

ya da mühim birinin

cenaze namazı





herkesi ağlatan

gaddar film:

ÖLÜM





ölümün

büyük hayatı

kimin





aklımda

son bir soru

italik:

ÖLÜM

ORUCU

BOZAR MI





boş boş

konuşmaktan

dili kas yapmış

bazı insanları





içimde

şüphe var..

ta 15 Şubat

1965’ten kalma





hayata

son ütücü

olarak

atılmak

nasıl bir duygu

acaba





dönüşmeyen bilgi:

geyik muhabbeti





coşku

teorisiz





kaçan kovalanır

kovalanan kaçar..

aşk hep bekâr





sineğin yağını

çıkarırken bile

duyarlı olanlar

seviliyor





evlilik aşkı

öldürmüyor..

süründürüyor





duygu

yaşlanıyor

düşünce

oluyor





arzu’daki

u

hiç bitmiyor





bazen hayat

peynirsiz

çıkmaz bir

labirent





ölsen de

kurtulamıyorsun

hayattan





ölüm de bir

yaşama biçimi

aslında





ağırlığı

olan

düşüyor





yükseldikçe

çoğalıyor

alçaklar





yükseklere

ine ine

çıkılıyor





bizi

doğru kılacak

üç yanlış

arıyoruz





ana hakkı

ödenmez

telif hakkı’yla





karagöz’üm

efkarlanma

gül gayri

imza: hacivat





aşk bulur

nesne’sini..

keder bizi

adam eder





son nefesimi

öyle büyük

çekeceğim ki içime

ciğerlerim

patlayacak

dünyadan





ünlem

amuda kalktı..

soru işareti

intihar etti





seviyorsun diye

takdir bekleme





ben senden

daha uzağa

düşerim

sevgilim





aklımızda

kalanlar

aklımızı

alanlar





yerli yersiz

‘ben de

sizden biriyim’

demeyen

sizden biriyim

ben de





zamana

yenilmemek

için

zaman olmak

gerek





hayatta

hayat olduğu

hayattayken

pek anlaşılmıyor





canım

hiçkimseye

canım demek

istemiyor





diline biber

sürülmüş

zaman





yedi cüce’m var

bir pamuk prenses

bir de şato

ayarlayabilirsem

şahane bir masal

donatacağım

kendime





kafam iyiydi

gördüm

kalbim iyiydi

sevdim

gerisi deja vu





çıngarcılar belediyesi

toplu cinnet şöleni’ne

hoş geldiniz





güneşin üstünde

eski bir şey

yok





ot da çiçek

koku alana





şu okyanus

dedikleri

hepten su

israfı be





fazla durmayacağım

birisine bıkıp

çıkacağım





herkes

kendi kendisini

rezil etme

özgürlüğünü

sonuna dek

kullanıyor





uzun süre

birlikte

yaşayanlar

televizyon’a

benziyor





hata

koleksiyonu

yapıyoruz





hiçbir deli

kendisini

ne mevlana

ne yunus emre

sanıyor





hayat

üzerimizde

doğaçlama

geçiyor





biraz

peter sellers

olsa da

gülsek





rakı

su ile

ıslanıyor..

su

rakı ile

uslanıyor





çocuk

biriktiriyoruz

gecenin

koynunda





biz neyi

beceremiyoruz

anlamıyorum

birbirimizi

becerirken





kalemlerin

az olduğu bir yerde

her şey: kalemtraş

herkes: silgi





gece

ruh hâli’ne

göre

geçiyor

gündüz

insanlık hâli’ne

göre





zaman belki

zaman zaman

boş geçiyor ama

asla

es geçmiyor





biçim ile içerik

artık evlensinler

ya





on dakika ara’sında

gibiyim sanki

üç dakikalık

kısa bir filmin





çocukluğumdan

kalmayım..

düş’üm

zonkluyor





klaket

görülmesin

montajlarken

ömrümü





müzik

ihtiyarlamaz





akıl canı

acıtır





deve de

hörgücünü

kambur

olarak

görür mü

hiç





asıl romantik

olması gereken

akşam güneşi

yerine

sabah güneşi

değil mi





bu hayatın hayatında

küçük bir ayrıntının

hayatıyız biz





baba: biçim

anne: içerik

zaman: kötü

hayat: idare





ruh bedende altyazı

kaybolan mürekkeple

yazılan





doruk da

bir durakmış





15 yaşından sonra

hayat

sırf tekrar ya





türkler için

hayat

bir kullanımlık





aynı akşamda

iki kere

hüzünlenemezsin





farkından

sonra başlar

hayat





ikili denizlerde

daha kolay

boğulunur





müşteri gibisin

acıtıyorsun





her gün

yeni bir şey

öğreniyoruz

hayatta

fakat

her öğrendiğimiz

yeni bir şey

yeni bir gün etmiyor





doğa’ya karşı

yapılan sporlar

bizde neden

geç gelişmiş





bu hayat da

orjinal değilmiş

kuzey kore

taklidi’ymiş





sayılar

kadınların

otuzunu

geçemez





‘güzel’

tüm kadınların

göbek ismi





onlar ermiş

muradına..

biz de çıkalım mı

seninle





durmazsan

çökelemezsin

en dibe





kaderin

cirit atar

çevrende..

sen ona

rastlamazsan

o gelir sana

toslar





belki de

zar

sensindir..

yuvarlan

dur hayatınla





bazı şeyler var

ayakta

iyi anlaşılmıyor





bu görmüş

bu yakalamış

bu dövmüş

bu da okuldan gelmiş:

‘amman ya

bana ne ya

şahit felan yazarlar’

demiş





göz göz

olmuş

vitrinler





hayat ile

tüm ilişkimi

büyükelçilik

düzeyi’ne

indirdim





panik atak

bir zamanda

kontratakt

bir hayat

yaşadığımız





şekil verilmiş

çeşitli minyatür

süreler toplamı

anılar





mağlup

orduların

galip

generali de

olur mu hiç





imla kuralları

alın yazıları

için de

geçerli mi





titanic batmasaydı

sıradan bir

zengin gemisi

olarak mı anılacaktı





iyi ama

ya kurbağa testi

yapılan ilk kurbağa

kurbağa prens idiyse





dünya

gaileo’suz da

dönüyor





arazi olmaya

arazi yok

boşluğa

düşmeye de

boşluk





hayatın

protokolü

ömrümüze

kapalı





havada

bulut yok

bu ne

istikrarsızlık

12 eylül 2001





utanınca

kızarmak ile

kızarınca

utanmak

ayrı şeylerdir





hamaset yapmadan

kavga etmeden

hislenmeden

pislenmeden

iki dakika’lığına

teknik konuşalım ya





türkçeye

çevrilince

sıkılmasın

bazı kavram

ve kelimeler





sanatçılar

ışığı alınlarında

ilk hissedenlerdir..

çünkü genellikle

sabaha kadar

içmişlerdir





her insandan

bir hikaye geçer..

şiir her insanda

alışık durmaz





sanatçı

çığ’ından

sorumlu

olmalı





üçün biri’ni

seçerken bile

ikilem’de

kalıyoruz





bu ülke

dünyanın

bekleme

odası mı





gurur

türkiye’ye

çok teessüf

ediyor





türkiye

naiftir

naif

kalacak





tanrı niçin

bu kadar insan

yaratıp

az insana güzel rol

dağıtmış ki acaba





ayna da kendisini

suretten daha fazla

önemsiyor





neyse biraz da

neşeli şeylerden

susalım





seviyeli

bir ilişkimiz var

muassır

medeniyetler’le





hep şok halinde

yaşıyoruz..

bir anımız

normal geçse

şok geçirip

kendimize geleceğiz





sivas’tan sonra

acaba

ateşi yeniden

bulabilecek miyiz





akmaz

asla

mutluluk

damlar

durur

şııp

şııp





dört mevsimi

bir arada yaşıyoruz..

hatta üşenmeyip

dört mevsimi bir arada

ölüyoruz





tutunamamak mı

tutunamayanlar’ı

oynamak mı

şimdi bütün

mesele bu





mezarlıklarda bile

fırsat eşitliği

yok





cinayet

gibi

aydınlanıyor

bazı yüzler





kimi

avlayanına

dönüyor

kimi

anlayanına





hüzün de

gözlerimize

olmuş

pimapen





beynimizin

yalnızca yüzde on’unu

peynir ekmek’le

yiyebiliyormuşuz

henüz





çekip gitmek

no mümkün..

başka bir

mümkün yok ki





beni fazla

afife almayınız

jale hanım





geçmişten

elbise olsa

çocukluğa

dar gelir





dün gece

rüyamın önüne

sakallı nur yüzlü

bir ihtiyar oturdu

hiçbir şey seçemedim





nihayet

şans yüzümüze

güldü..

ama kıçıyla





suni

katkılarından

dolayı

herkese

teşekkür ederim





ufukta evvela

bir geminin dumanı

görülür..

sonra bacası

sonra gemiyi

ilk terkeden fareler

sonra ilticacılar

sonra herkes





zamanın kendisine

ne yararı var





olacaksa

kaliteli

düşmanlar’ımız

olsun





her insan

bulunduğu

yaşından

ortalama

9 ay 10 gün

daha eskidir





kendi

ömrümüzün

artığı gibiyiz





zaman beklemez

hayat iplemez

kendini göze al





hiç

yakalanmadınız

diye

hırsız

değil misiniz

yani





neden

bazı insanlar

tanrı’nın kulları

gibi değil de

hısım akrabaları

gibi davranıyorlar





denizde kum

biz de yara





beleş

duygularla

hislenmeyiniz





sıcak su da

yangın

söndürür





menekşe

ismine

muhtaç değil





saksı

içindekiyle

mağrur





memlekette

1 saat

180 dakika’da

geçiyor





herkes birbirine

stand up malzemesi

gözüyle bakıyor





tatminsiz

başkasında da

kendisine

doymuyor





memleketin ruh hâli

çoğu zaman şöyle:

arzu film sunar

erler film döver





biz koşuyoruz

zaman

ipi göğüslüyor

hep





başkalarının

etinden

habersiz

aşk

yapıyorlar





bazen

bu ülkede

kendimi

bir suç kadar

hafif

hissediyorum





bu hayat

benim için

çok büyük bir

komplo oldu





hayat

tutuyor beni

kusuyorum

yaşarken





o kadar yorulduk

o kadar yıldık ki

yarın devrim olsa

telimiz kıpırdamaz





ne kadar

saptarsan

sapta

hayat

gelmiyor

ipe sapa





aslında yakınacak

fazla bir şeyimiz de yok

memleket de olmasa





müsait bir yerde

unutur musunuz

beni lütfen





her

yenilmek

bir midir





sözlükten

firar etmiş

serseri sözcükler

yaşıyor - yazıyor

şimdi bizi





böyle

durabilirsek

sessiz

nefessiz

on yıl sonra

efsaneyiz





isminin

neresindesin





balkanlar’ın

ve

ortadoğu’nun

en

ortaasya’dan

gelen halkı

biziz





bahaneler

çözüm

yenilgiler

teori





ne kafa

ne kol gücü

varsa yoksa

iman gücü

muhafız gücü





memlekette

fikirlerden

ziyade

mizaçlar

çarpışıyor





kirli savaş

oluyor da

kirli barış

olmuyor mu

yani





gelecek

başkası değil

benzerleri





aslında tüm mesele

hayat son bulduğunda

boş bir kafatası olmamak

hamlet’in avucunda





yeni bir

piramit’e

taş taşıyoruz





hep kendisi

gibigillerden

bahsediyor

televizyon





göçebe de

yani şimdi

nasıl

yoğunlaşsın ki





kötü ve sahipsiz

karikatür balonları gibi

sürtüyoruz ortalıkta





artık en ufak

sorunlar bile

gözümde

memleket kadar

büyüyor





siz hâlâ

annenizin rahmine mi

dönmek istiyorsunuz





başka istanbul

yeni bir ortaasya

yok





bâki kalan

bu kubbede

hoş ve yüklü bir

bakiye imiş





yarınlar

güzel günlere

engebe





hayat burada

bitiyor arkadaşlar..

bundan sonrasına

katırlarla

devam edeceğiz

11 eylül 2001





