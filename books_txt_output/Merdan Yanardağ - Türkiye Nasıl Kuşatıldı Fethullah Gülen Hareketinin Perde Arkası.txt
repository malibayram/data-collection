FETHULLAH GÜLEN

HAREKETİNİN PERDE ARKASI

TÜRKİYE NASIL KUŞATILDI?



MERDAN YANARDAĞ





SİYAH BEYAZ YAYINLARI





FETHULLAH GÜLEN HAREKETİNİN PERDE ARKASI

TÜRKİYE NASIL KUŞATILDI?

MERDAN YANARDAĞ



Genel Yayın Yönetmeni : Murat Kaplan

Dizi Editörü : İlknur BİROL

Kapak Tasarı : Ahmet SUNGUR

Baskıya Hazırlık : Mehtap ÇAĞ

Redaksiyon : Cihan ÇABUK



© Bu eserin yayın hakları Siyah Beyaz Basım Yay. Dağıtım’a aittir. Yayınevinin izni olmadan basılamaz, cd v.b. şekliyle çoğaltılamaz. Kaynak gösterilecek yazılar dışında alıntı yapılamaz



Siyah Beyaz Basım Yayın Dağıtım

Kayışdağı Mahallesi Çobançeşme Sok. No: 10/1

Kadıköy-İstanbul

www.siyahbeyazkitap.com

siyahbeyazyayinlari@gmail.com

siyahbeyazkitap@gmail.com





MERDAN YANARDAĞ

Sivas Divriği 1959 doğumlu olan Merdan Yanardağ’ın mesleki/profesyonel özgeçmişi şöyledir:

İlk, orta ve yüksek öğrenimini İstanbul’da tamamladı. Çağlayan Lisesi ve İİTİA Siyasal Bilimler Fakültesi mezunu. Marmara Üniversitesi Sosyal Bilimler Enstitüsü’nde “Siyaset Bilimi ve Kamu Yönetimi” alanında yüksek lisans (master) yaptı. Gazeteci. Mesleğe 1985 yılında Günaydın gazetesinde muhabir olarak başladı. Ardından sırasıyla Sabah, Güneş, Gündem, Aydınlık (günlük) gazetelerinde muhabir, editör, haber müdürü, yazıişleri müdürü, genel yayın koordinatörü olarak çalıştı. Haftalık Söz dergisinde genel yayın yönetmenliği yaptı. HBB, Kanal E (CNBC-E), ATV, Kanal 6 ve Expochannel televizyonlarında editör, programcı, haber müdürü/koordinatörü, genel yayın yönetmeni ve genel müdür olarak çalıştı. Bianet internet sitesinde 2 yıl boyunca haftalık makale yazarlığı yaptı. Türkiye Gazeteciler Sendikası İstanbul Bölge Sekreterliği (1989-1991) görevini yürüttü. Yazarın, Türk Siyasal Yaşamında Kadro Hareketi (Yalçın Yayınları, 1988), Avrupa Birliği ve Sosyalistler / ortak kitap (Ütopya Yayınları, 2000), MHP Değişti mi? / Ülkücü Hareketin Analitik Tarihi (Gendaş Yayınları, 2002), Milliyetçilik Faşizm ve MHP / ortak kitap (Aykırı Yayınları, 2002) ve Yeni Muhafazakarlar / Neo-Cons (Çivi Yazıları, 2004) isimli kitapları bulunuyor. Yazarın çeşitli dergilerde ve gazetelerde 100’ü aşkın makalesi ve inceleme yazısı yayımlandı. Kanaltürk’ün kuruluş çalışmalarına (2004) katılan Merdan Yanardağ, diğer görevlerinin yanı sıra halen bu televizyon kanalında “5. Boyut” isimli haber-analiz programını yapıyor.

Fethullah Gülen’in 35 yıl başyardımcılığını yapan Nurettin Veren ve İst. Emniyeti Organize Suçlar Şubesi eski müdürü Dr. Adil Serdar Saçan, Türkiye’yi sarsacak bilgi ve belgeleri açıklıyor.[1]





Sunuş


Amerikan Bölge Siyasetlerinin Sinsi Taşıyıcıları

ABD’nin dünyanın kalbi olarak bilinen ve yeryüzünün en zengin enerji havzalarının bulunduğu Merkezi Avrasya’yı denetim altına almak için geliştirdiği Genişletilmiş Ortadoğu Projesi’nin (GOP) en önemli boyutunu, hiç kuşkusuz “Ilımlı İslam” stratejisi oluşturuyor. Ilımlı İslam, batılı değerlerle uyumlu, siyasal olarak Amerika Birleşik Devletleri’nin (ABD) ihtiyaçlarına göre düzenlenmiş, sınırların yeniden çizildiği ve rejimlerin bu amaca uygun olarak değiştirilmesinin öngörüldüğü GOP’un taşıyıcı kavramıdır. Bu kavramın politik arka planı irdelendiğinde, bizi hiç bir tereddüde yer bırakmayacak şekilde getirip Fethullah Gülen örgütlenmesinin kapısına koyuyor. Öyle anlaşılıyor ki, bölgede “Ilımlı İslam” projesinin en önemli aktörlerinden biri Fethullah Gülen ve onun kurduğu yaygın örgütlenmedir.

Çünkü, hiçbir rejim sadece askeri ve siyasal zorla ayakta kalamaz. Tarihin bize verdiği en önemli derslerden biri de bu olgudur. Dünyanın en kötü ve zorba yönetimleri bile, örneğin çöpleri toplamak ve fırınları çalıştırmak zorundadır. Dolayısıyla asgari bir toplumsal destek oluşturulmadan hiçbir baskıcı yönetim ya da diktatörlük ayakta kalamaz. Aynı şey işgaller ve sömürgecilik için de geçerlidir. Etkili bir işbirlikçi sınıf ve asgari bir toplumsal destek ya da kayıtsızlık gereklidir.

İşte GOP ve Ilımlı İslam stratejisi ve/veya siyaseti, Ortadoğu ve İslam coğrafyasında ABD işgaline ve neo-klasik sömürgecilik girişimine toplumsal ve siyasal rıza üretmek için geliştirilen bir projedir. Fethullah Gülen ise, “Dünya denilen geminin kaptanı” olarak nitelendirdiği bu otorite ve iradeye, hedeflerine ulaşmak için boyun eğilmesi gerektiğini vaaz ediyor. Dolayısıyla Gülen, ABD’nin “Ilımlı İslam” projesinin teolojik ve felsefi arka planını oluşturmak için gönüllü yazılmış bir tarikat lideri portresi çiziyor.

Kendisini, “Kutb-ul Aktab”, yani kalbinden geçeni Tanrı’nın yerine getirdiği insan, ilan eden ve izleyicileri tarafından “müçtehid”, yani dinde içtihad yapan, kuralları değiştirme ve yeni kurallar koyma yetkisi ve birikimine sahip bir yüksek makam/şahsiyet olarak nitelendirilen Fethullah Gülen, “Ilımlı İslam” projesinin hayata geçirilmesine adaydır. Burada “Kutb-ul Aktab” ve “müçtehid” kavramları ile tarif edilen makam ise, peygamberlikten bile yüksek bir konuma işaret etmektedir. Çünkü Fethullah Gülen’e atfedilen yetenek ve verilen yetkiler, kutsal kitaplarda peygamberlere bile tanınmamıştır.

Gülen’in, İslam’ın esaslarına bile müdahele etme gücünü/yetkisini içeren bu nitelikleri kendisinde nasıl topladığını, Nurettin Veren, Kanaltürk ekranlarında açıkladı. Bu açıklamaları kaynaklarıyla birlikte bu kitapta geniş şekilde bulacaksınız.

W W

Türkiye’nin “büyük medya” alanında tek muhalif televizyonu olan Kanaltürk’te, 26 Haziran ve 3 Temmuz 2006 tarihlerinde yaptığım “Yolsuzluk ve Yoksulluk” isimli ekonomi-politika programlarında Fethullah Gülen’in Türkiye’yi bir ağ gibi saran örgütlenmesi mercek altına alındı.

Programa, Gülen’in 35 yıl boyunca en yakınında yer alan, onun baş yardımcılığını ve siyasi danışmanlığını yapan; Fethullah Gülen dahil, cemaatin şekillenmesini ve gizli politik/islami örgütlenmesini gerçekleştiren üç kişiden biri olan makine mühendisi Nurettin Veren konuk olarak katıldı.

Seyircilerden gelen mesajlarda da belirtildiği gibi, Veren’in program boyunca yaptığı açıklamalar, “şaşırtıcı, irkiltici, inanılmaz ve insanın kanını donduran” nitelikteydi. Tehdidin hem büyük hem de yakın olduğunu gösteriyordu. Çünkü, programda yapılan açıklamalar, kamuoyunun ilk kez duyduğu çok önemli ve çarpıcı bilgiler içeriyordu. Üstelik bu bilgiler kanıtlara, belgelere ve birinci elden tanıklıklara dayalıydı.

Fethullah Gülen’in para kaynakları, kontrol ettiği büyük mali gücün çapı; finans, sanayi, eğitim, sağlık ve medya sektörlerinde sahip olduğu firma, kuruluş ve yatırımlar, vakıflar; paraların nasıl toplandığı, bu islami-politik örgütün nasıl kurulduğu, yönetildiği ve işlediği; başta Mülkiye (İçişleri Bakanlığı), Silahlı Kuvvetler, Emniyet Teşkilatı ve Milli Eğitim olmak üzere devlet içinde nasıl örgütlendiği, Kanaltürk’te yayınlanan “Yolsuzluk ve Yoksulluk” programında bütün açıklığıyla ortaya konuldu.

Nurettin Veren, sadece Fethullah Gülen’in çok yakınında bulunmuş bir kişi değil, aynı zamanda aktif bir yönetici ve bir operasyon adamı. Zaman Gazetesi, Samanyolu Televizyonu, Asya Finans (Bank Asya), cemaate bağlı okullar, dershaneler ve başta Orta Asya ülkeleri olmak üzere, dünyanın bir çok bölgesinde kurulan üniversiteler ve orta öğretim kurumlarının birinci dereceden kurucusu ve sorumlusu. Dolayısıyla örgütün/cemaatin, deyim uygunsa pilot kabininde yer alan Nurettin Veren’in yaptığı açıklamalar Türkiye’yi sarstı.

W W

İkinci programa Nurettin Veren’in yanı sıra önemli bir konuk daha katıldı; İstanbul Emniyet Müdürlüğü Organize Suçlar Şubesi eski Müdürü Adil Serdar Saçan... AKP’nin iktidara gelmesinden sonra politik bir kararla meslekten ihraç edilen Adil Serdar Saçan, kamu yönetim doktorası yapan, birincilikle bitirdiği Polis Akademisi’nin yanı sıra Hukuk Fakültesi’den de mezun olan bir polis. Saçan, Emniyet Teşkilatında Fethullahçı örgütlenme konusunda ilk raporları hazırlayan, soruşturma yürüten, kanıtları toplayan ve tehlikeye işaret eden bir emniyet müdürü.

Halen davaları devam eden Saçan, 5 yıllık Organize Suçlar Şube Müdürlüğü sırasında, başta Ömer Lütfi Topal ve Nesim Malki cinayetleri ile Albayraklar Holding’in adının karıştığı yolsuzluk olayları ve İstanbul mafyası olmak üzere çok sayıda soruşturmaya imza attı. Bilindiği gibi, İslami sermaye çevrelerinden Albayraklar Holding, Başbakan Recep Tayyip Erdoğan’a en yakın gruplardan biri. Daha da önemlisi, İstanbul Büyükşehir Belediyesi’nin başta “Akbil” olmak üzere çeşitli ihaleleri hakkında yürütülen soruşturmada Başbakan Erdoğan’ın da adı geçiyor. Dolayısıyla, AKP’nin iktidara gelir gelmez ilk işlerinden biri Saçan’ı görevden almak oldu.

Adil Serdar Saçan, programda Emniyet içindeki Fethullahçı örgütlenme hakkında çok çarpıcı açıklamalar yaptı, önemli belgeler sundu. Saçan, verdiği bilgilerle Nurettin Veren’in çizdiği çerçeveyi tamamladı.

W W

Program sırasında gelen yaklaşık 150 bin telefon mesajı, konunun önemini ve izleyicilerin yüksek ilgisini ortaya koyarken, F. Gülen örgütünü ve taraftarlarını ne kadar etkilediğini de gösterdi. Günler boyu süren programa yönelik kutlamaların yanı sıra; çok sayıda tehdit, hakaret, küfür mesajları ve telefonları da geldi.

Öte yandan programa, Gülen’in sözcülüğünü yapacak düzeydeki bazı kişiler, davet edilmelerine karşın gelmediler. Örneğin, Fethullah Gülen’e yakınlığıyla tanınan Zaman Gazetesi Genel Yayın Yönetmeni Ekrem Dumanlı, Yazarlar ve Gazeteciler Vakfı Başkanı Harun Tokak ve Marmara Üniversitesi İlahiyat Fakültesi Öğretim Üyesi Prof. Dr. Suat Yıldırım bu isimler arasındaydı. Kendilerine defelarca telefon edildiği, faks çekildiği ve doğrudan temas kurulduğu halde katılmayacaklarını bildirdiler.

Durum böyle olmasına karşın; on yıldır ABD’de yaşayan, Federal Polis (FBI) ve Amerikan İstihbarat Örgütü (CIA) tarafından korunan Fethullah Gülen, yandaşları aracılığıyla mahkemelerden tekzip kararı çıkarmak için yoğun girişimlerde bulundu.

Sonuç olarak; ABD’nin gezegene hakim olma stratejisini formüle ettiği, “Yeni Amerikan Yüzyılı Projesi” ve projenin en önemli siyasal etabı olan GOP’un Türkiye için taşıdığı anlam; programda yapılan açıklamalar, ortaya konulan belgeler ve analizlerle daha da netleşmiş oldu.

AKP ile ittifak içinde hareket eden, hükümette kendisine yakın bakanlar bulunan F. Gülen ve örgütü, “Yolsuzluk ve Yoksulluk” programında ortaya çıkan gerçeklerden de anlaşılacağı gibi Türkiye’yi ve toplumu kuşatmış durumda. Daha da önemlisi, Fethullah Gülen’in sahip olduğu ilişkiler ağı, denetlediği mali güç, örgütlenmesinin ulaştığı derinlik ve yaygınlık, tahminlerin ötesinde bir büyüklüğe ulaşmış durumda.

İşte Nurettin Veren bu örgütlenmenin, elinde çok sayıda kanıt/belge bulunan birinci dereceden tanığı. Sadece tanığı da değil, kendi deyimiyle bu davanın “sanığı” da olmaya hazır bir insan.

Fethullah Gülen örgütünden neden ve nasıl ayrıldığını da açıklayan Nurettin Veren’in katıldığı bu programların bant çözümlerini düzenleyerek kitap haline getirdik. Burada deşifreleri yapan Ekin Selçuk’a teşekkür ediyorum.

Kitabın son bölümünü ise bir değerlendirme ve analiz yazısı oluşturuyor. Bu bölümü yazma amacım Fethullah Gülen hareketini bu tarihsel dönemeçte küresel, bölgesel ve ulusal ölçekteki politik gelişmeler bağlamında ele almaktır.

Bu önsözü bitirmeden belirtmeliyim ki; programların gerçekleştirilmesinde en büyük katkıyı sunan destek veren kişi, Tuncay Özkan oldu. Kendisine çok teşekkür ediyorum.

Bu kitap, özelliği nedeniyle akademik bir araştırma değil, fakat bu yönde yapılacak bütün çalışmalar için kaynak oluşturacak bir eser niteliğindedir. Böyle düşünülmüş ve tasarlanmıştır. Dolayısıyla elinizdeki kitap, kamuoyunun bilgilendirilmesi ve aydınlatılmasını amaçlayan; akademisyen ve entellektüellerden genel okuyucuya kadar geniş bir kesime hitap etmeyi hedefleyen bir gazetecilik çalışmasıdır.

Bu amaca ulaşması dileğiyle.

MERDAN YANARDAĞ



11.08.2006



Mecidiyeköy





I. BÖLÜM[2]





FETHULLAHÇI ÖRGÜTLENME



NASIL KURULDU VE YAYILDI?

Merdan YANARDAĞ: Biliyorsunuz, “Yolsuzluk ve Yoksulluk” programında bugüne kadar genellikle devlet ve hükümetle ilişkili, ihale ya da özelleştirme uygulamalarından kaynaklanan yolsuzluk olaylarını gündeme getirdik. Ancak, Türkiye’deki yolsuzluklar sadece bunlarla sınırlı değil. Türkiye’de özellikle Siyasal İslama dayalı örgütlenmelerin ve cemaatlerin de karıştığı büyük yolsuzluklarla karşı karşıyayız. Milyonlarca insan bugün cihad adına harekete geçiriliyor, inançları sömürülüyor ve ülke bunun üzerinden gerçekleştirilen bir siyasal örgütlenmenin kuşatması altında tutuluyor.

Yeşil sermaye diye nitelendirilen, kamuoyunda daha çok “İslami holdingler” diye tanınan bazı şirketler, yurt dışında cami avlularında topladıkları paralarla yüzbinlerce insanı dolandırdı. İnanç, “helal kazanç” palavrasına kurban edildi.

Bugün Fethullah Gülen örgütlenmesini masaya yatıracağız. Halen Amerika Birleşik Devletleri’nde (ABD) yaşayan, bu ülkeden özel bir himaye gören, istihbarat örgütü CIA tarafından korunan Fethullah Gülen, İslam coğrafyasına yönelik yeni emperyalist planlamanın önemli bir unsuru ve taşıyıcısı olarak öne çıkıyor. Büyük ya da Genişletilmiş Ortadoğu Projesi’nin (GOP) ideolojik ve dinsel arka planının kurulmasında stratejik bir rol oynayan, sinsi bir örgütlenme politikası izleyen bu gerici hareket, doğrudan ve dolaylı olarak yüz milyar dolara yakın bir parasal gücü kontrol ediyor.

Türkiye’yi Amerika Birleşik Devletleri’yle işbirliği içinde kuşatan, devlette (bürokrasi içinde) örgütlenen, ordudan polise kadar geniş bir ağa sahip olan, iş dünyasında masonik bir yapılanma gerçekleştiren, çok sayıda şirkete, finans kurumuna ve fabrikaya sahip olan, eğitimden sağlığa kadar geniş bir alanda, deyim uygunsa bir imparatorluk kuran Fethullah Gülen ve örgütünü masaya yatıracağız.

Basından söz ettiğimiz zaman karşımıza F. Gülen’in televizyonları, radyoları ve gazeteleri çıkıyor. İş dünyasından söz ettiğimiz zaman, banka ve sigorta şirketleri çıkıyor. Sağlıktan söz ettiğimiz zaman hastaneleriyle karşılaşıyoruz. Polisten söz ettiğimiz zaman neredeyse Emniyet’e egemen olmuş bir örgütlenmeyle karşılaşıyoruz.

Dolayısıyla, Amerika Birleşik Devletleri’nde on yıldan fazla bir süredir yaşayan bir insan, bu ülkenin gücünü de arkasına alarak, Türkiye’yi adeta kuşatma altında tutuyor.

Fethullah Gülen, hakkında açılan davalardan beraat ediyor, verilen istihbarat raporlarında böyle bir örgütün bulunmadığı ifade ediliyor. Ama savcılık bu kararın bozulması için üst mahkemeye itiraz ediyor. Ve kısır döngü yıllardır sürüyor. Yani Türkiye son yirmi yıldır garip bir örgütlenmeyi tartışıyor, onunla uğraşıyor; Fethullah Gülen hareketi...

Bugün stüdyomuzda önemli bir konuğumuz var. Sayın Nurettin Veren... Hoş geldiniz...

Ben sizlere Sayın Veren hakkında kısa bir biyografi vermek istiyorum. Nurettin Veren 1948 İzmir doğumlu. Makine mühendisi. Gazeteci ve Yazarlar Vakfı kurucusu, Samanyolu Televizyonu ve Zaman Gazetesi kurucu yönetim kurulu üyesi, genel müdürü ve ortağı. Asya Finans’ın (Bank Asya) kurucusu. Orta Asya’da Fethullah Gülen cemaatinin açtığı üniversitelerin ve okulların kurucusu ve genel koordinatörü. Fethullah Gülen’in 35 senelik baş yardımcısı ve siyasi danışmanı. Çeşitli kitapları ve makaleleri bulunan bir yazar. Örgütün Fethullah Gülen’le birlikte üç tepe kurucusundan biri ve yola çıkan 14 kişilik ilk ekipten önemli bir isim.

– Evet Sayın Veren, siz 2001 yılında bu cemaatten uzaklaştınız, kopuş 2004 yılında tam olarak kesinleşti ve çeşitli gazelere/dergilere bazı açıklamalar yaptınız. Cumhuriyet gazetesine yaptığınız açıklamalar bir yazı dizisi halinde yayımlanmak istendi. Ancak bu dizi, bir mahkemeden alınan kararla, “Fethullah Gülen’in kişilik haklarının ihlal edildiği” gibi garip bir gerekçeyle durduruldu. Okurlar ne anlatacağınızı tam anlamıyla öğrenemedi.

Daha sonra çesitli girişimlerde bulundunuz, programlar yaptınız ama, bu örgütlenmenin derinliğini, yaygınlığını ve tehdit kapasitesini toplumun geniş kesimleri öğrenemedi. İnsanlar, F. Gülen örgütlenmesini geniş bir açıdan değerlendirme olanağı bulamadı. Özetle Türkiye, bu örgütlenmenin halk için yarattığı tehlikenin boyutlarını tam anlamıyla kavrayamadı. Verdiğiniz bilgiler, yayınlanan birkaç kitabın tirajıyla sınırlı kaldı.

– Sayın Veren, şuradan başlayalım isterseniz; siz 35 sene Fethullah Gülen ile birlikteydiniz. Gülen, büyük bir cemaatin lideri, nurculuğun en önemli kolunu yönetiyor. Neden ayrıldınız Fethullah Gülen örgütünden? Çünkü az önce biyografinizi değerlendirdiğimizde çok açık bir şekilde görüldüğü gibi önemli bir gücü elinizde tutuyordunuz. Neden ayrıldınız?

‘Bu Davanın Hem Tanığı Hem de Sanığıyım’

Nurettin VEREN: Teşekkür ederim efendim. Şimdi anlatacağımız konuları çok önceleri, defalarca kez açıklamak için çabalamış olmamıza rağmen; geniş kitlelere ulaşamamış, meramımızı anlatamamıştık. Buradan ben sizin sorularınıza cevap vermeden önce, Türkiye Cumhuriyeti’ni koruma ve kollamakla görevli sayın cumhuriyet savcılarımızı da, özellikle içinde bulunduğumuz ilçe olan Şişli’nin Cumhuriyet Savcısını programımızın içeriğini bir ihbar olarak ve ülkemizin en mühim örgütsel meselesinin açıklanması olarak kabul edip, bu programı takip etmelerini ve gerekirse benden bilgi belge ve isimleri almalarını istiyorum.

Çünkü, daha önce de biz ülkemizin büyük bir tehlike ile karşı karşıya olduğunu beyan etmiştik. Ancak sanki Fethullah Gülen’i koruma ve kollamakla görevlendirilmiş gibi davranan medya, özellikle bizim sesimizi kıstı ve bu örgüt hakkında halkı bilgilendirme imkanımız kalmadı. Bu nedenle bu ihbar kabilindeki programın özellikle Türkiye Cumhuriyeti’nin saygıdeğer cumhuriyet savcıları tarafından dikkatle takip edilmesini talep ediyorum ve her koşulda kendilerine bilgi vermeye hazırım. Ben böyle bir davanın hem tanığı hem de sanığı olmaya hazırım.

Merdan YANARDAĞ: Elimizde sizin örgüt içerisindeki konumunuza dair bilgi ve belgeler var. Onları ekrana getirelim. Daha sonra o soruya dönelim istiyorum. Bu kadar önemli bir örgütlenmeyse –ki siz Türkiye’yi tehdit eden bir Frankenstein’ın yaratıldığını söylüyorsunuz– bu örgütün kuruculuğunda ve yönetiminde önemli bir paya sahip olmanıza rağmen neden ayrıldınızı soracağım.

Çünkü siz, gösterdiğimiz bu fotoğraflarda[3] neredeyse bir dönem Türkiye’yi yöneten herkesle; bakanlar, başbakanlar ve cumhurbaşkanlarıyla yan yanasınız. Dahası bütün Orta Asya ülkelerinin, Türki Cumhuriyetlerin devlet başkanlarıyla birliktesiniz. Bu fotoğraflara daha sonra yeniden geleceğim. Çünkü bu fotoğraflardaki bazı isimler bugün önemli görevlerde. Örneğin şu nikâh fotoğrafındaki emniyet müdürü bugün Polis Akademilerinin başında. Çok üst düzey ilişkileriniz var. Sürekli Fethullah Gülen’in yanındasınız. Peki bu konumdan neden ayrıldınız? Ne oldu?

N.V: İlk fikir ayrılıkları aslında 1995 yıllarında başladı ama henüz tam olarak kesinleşmemişti. Fethullah Gülen, bana kendi el yazısıyla gönderdiği mektup ile –zannediyorum 96 başında– düşüncelerimin ve tenkitlerimin tahammül edilemez boyutlara ulaştığını ve artık yollarımızın ayrılması gerektiği bildirdi. Benim tenkitlerimi de kapris olarak niteledi. Seyircilerimiz bu konuda www.nurettinveren.net internet sitesinde daha detaylı bilgi bulabilirler ve orada bu mektubun orijinali var. Sayın Gülen’e de belki cevap hakkı doğar beni cemaatten, kendi tabiriyle, nasıl aforoz ettiği konusunda. Yayına katılıp konuşabilir zannediyorum.

M.Y: Ayrılığınız 2001 yılında ama...

N.V: 1995’den sonra barışma ve tekrar birlikte hareket etme fikri, arkadaşların ısrarı ile gerçekleşti ama kalben ve fikren kopmuştuk. Yine böyle bir nedenle Amerika’ya 2001 yılında gidişimde, daha önce kitaplarımda ve Aydınlık Kürsü programında açıkladığım gibi, beni öldürmeye varacak şekilde üzerime hücum etti. Bu noktadan sonra artık görüşmek mümkün olmadı ve 2001 yılında Amerika’da Gülen’le beraber 30 gün kaldıktan sonra bu hücum ve cinnet karşısında canımı zor kurtardım. İşte bu tarih kesin ayrılığın da tarihidir.

‘Fethullah Gülen Beni Öldürtmek İstedi!’

Merdan YANARDAĞ: Peki ne oldu Amerika’da, nasıl oldu size yönelik bu saldırı?

Nurettin VEREN: Tabii ben savcılardan da, suç duyurusu hakkımı saklı tutarak, bir davet bekliyorum. Aynı malikanede 30 gün beraber kaldık. 137 dönümlük malikanede, Pensylivanya eyaletinde New York’a 2.5 saatlik mesafede, içinde sekiz tane villa var. Tabii burada örgütün hizmet eden elemanları, sadık kullar, sadık bendeler de bulunuyor. Bu villalarda sözüm ona çok mütevazı bir şekilde kalarak Amerika’da ikamet ediyorlar. Hizmetçiler, yandaşlar, taraftarlar ve naipler, vekiller...

İşte ben burada otuz gün kaldıktan sonra, son gün bir tartışmanın ardından Fethullah Gülen üzerime yürüyüp bana “Sen buraya bana suikast yapmaya geldin, ben bunu biliyorum” diye bağırmaya başladı. Yanındakilere –ki yetkili merciler isterlerse tek tek isimlerini de verebilirim– “FBI’a ve CIA’e haber verin, öldürtün bunu” şeklinde emirler yağdırmaya başladı. Hatta devletin kendisine koruma niyetiyle vermiş olduğu polis arkadaşlara da silahlarını çekip beni öldürmelerini söyledi. O polisleri de şahit gösterebilirim.

M.Y: Şu anda Türk devletinin verdiği görevle bazı polisler orada Fethullah Gülen’i mi koruyorlar?

N.V: Tabii... Acaba gerçekten Türkiye’den oraya Türk polisinin Fethullah Gülen’i korumakla gönderilmesinin yasal prosedüre uygunluğu var mıdır? O polis arkadaşımız –ki ben yakın tanıyorum kendisini– oraya kendi isteğiyle mi gitmiştir yoksa oraya Fethullah Gülen’in özel isteğiyle mi gitmiştir bilemiyorum. Ama sürekli yanında bulunan arkadaşa, “Çabuk silahını çıkar ve onu öldür. FBI’a ve CIA’e haber verin ve Nurettin Veren’i öldürtün” şeklinde emirler yağdırmıştır.

M.Y: Bu olay 2001’de mi oluyor?...

N.V: Evet. Olayın şahitleri var. Yaşayanlar var. F. Gülen nasıl bir gönül insanı, nasıl merhametli bir insan? Bir karıncayı bile incitmeyen bir insan olarak takdim edilen biri bunları söylüyor.

Bana ağır gelen Merdan Bey, “FBI’ı ve CIA’i çağırın, öldürtün şunu!” şeklinde konuşmasıydı. Kendisi orada çekip silahı beni vursaydı bu kadar yaralayamazdı. 35 yıl önce millete hizmet için yola çıktığı bir arkadaşını FBI ve CIA’e öldürtmek istiyor. Tabii olay o kadar hızlı bir şekilde cereyan ediyor ve cinnet noktasında devam ediyor ki, yanındaki arkadaşlar verdiği emri yerine getirmeyince şöminenin önünden demiri kaptığı gibi –tabii gayet büyük bir demir, Nazlı Ilıcak’ın deyişiyle mangal maşası değil– üzerime hücum etti. Sonunda yirmi otuz kişinin sarsmasıyla beraber aşağı kata indirilip bir arabaya karga tulumba atılıp eşyalarımı bile alamadan saat gecenin birinde New York’un ortasına bırakıldım. Bunu yapan arkadaş da daha sonra beni kurtarmak için yaptığını söyledi. Tabii bu isimler bende saklı. Hukuki bir süreç başlatılırsa bunları söylerim, şahadetlerine müracaat edilir.

‘Atatürk Deccal, Gülen Kurtarıcı!’

Merdan YANARDAĞ: Kendisi, bildiğim kadarıyla 38 doğumlu olduğunu söylüyor çevresindekilere. Gerçekte kaç yaşında?

Nurettin VEREN: Bundaki amacı Atatürk’e atıfta bulunmak. “Ben o ölünce doğmuşum. Belki aynı gün, belki aynı saat” diyerek imalı bir şekilde Atatürk’ün ülkenin dinini imanını yok eden bir şahıs olarak vurgulayıp kendisinin de aynı tarihte doğduğunu söyleyerek büyük kurtarıcı olduğuna atıfta bulunmak istemektedir. Ki bizim yaşımız o zamanlar 16-17 idi, kendisi de bizden 7-8 yaş büyük, 1941 doğumludur. İşte daha o zamanlardan vuku bulan böyle bir tutkusu ve ütopyası var. Yani; Atatürk, vatan, asker, millet olgularına bakışıyla Fethullah Gülen’in bu istikamette oluşturduğu mistik bir atmosfer var. Yani ona göre Atatürk bir Deccal, kendisi de büyük kurtarıcı...

M.Y: Sizin eleştirileriniz vardı. Bunu sistematik hale getirmeye başladınız 1995 yılından itibaren. Ancak, kendisi bu eleştirilerinizi kaldıramadığı ve sizi artık bir tehdit olarak görmeye başladığı için 95’ten itibaren bir ayrılık başladı, 2000’e doğru da bu ayrılık derinleşti ve 2001’de de koptu. Bu anlattığınız olay çok ilginç tabii, sizi FBI ve CIA aracılığıyla öldürtmek istemesi, bunu yapamayınca da kendisinin denemesi.

N.V: Bu isterse bir cinnet ve hezeyan sonucu olsun, isterse anlık bir hadise olsun, böyle gönül insanı olarak nitelendirilen, bir Yunus Emre, bir Mevlana gibi takdim edilen bir insanla hiç örtüşmeyen bir davranış şekliydi. Kaldı ki biz, fakir insanlara okul açmak, yurt açmak, burs temin etmek için yola çıkmıştık. Yani bu hedeflerde ben bir mahsur görmedim. Üniversiteyi gece okuyarak bitiren bir insan olduğum için, eğitim sıkıntısı çeken fakir Anadolu insanına bir eğitim olanağı sunmayı, cami yaptırmak kadar kutsal bir ibadet olarak gördüm. Fethullah Gülen ile biz bu noktadan yola çıktık. Ben bunlarda bir mahsur görmedim.

Örgüt Nasıl Kuruldu? Toplu Hipnoz!

Merdan YANARDAĞ: Peki sonra neyi fark ettiniz? Bir örgüt var ortada...

Nurettin VEREN: Bunu 70’li yıllarda bir vakıf, bir dernek olarak düşünerek, bir hizmet çizelgesi meydana getirdik. Ben bunu bazı dergilerde beyan ettim. Onlar da yayınladılar. Yani hizmetin önce kurucu personeli bizlerdik. Fakat farkında olmadan örgütsel bir oluşumun içine girmiş bulunduk. Tabii ilerleyen zaman içinde bir görev taksimi icap etti. Bu da yazılı bir şekle getirildi. Ve en enteresanı, bu örgütün halktan gizli kalması için Kur’an’a el basılarak yemin edildi. O yemin metnini de yayınladım ben internet sayfamda.

M.Y: Sizin yayın yaptığınız bir internet siteniz de var.

N.V: Evet... Şimdi biz burada neden bahsediyoruz? Biz bir örgüt çatısı altında kullanıldık. Ama yıllar sonra bizim milletten vekâlet alarak yaptığımız okulların, fakir ögrenci yurtlarının, efendim üniversite hazırlık kurslarının, daha sonra bir ihanet şebekesi haline geleceğini, bu mekânların en yetkili şahsının gidip Amerika’ya yerleşeceğini ve bunun ABD’ye ve Batılı insanlara, istahbarat servislerine ciro edileceğini düşünemezdik.

Çünkü bakın, bugün oy veren insanlar dahi, yarı yolda oy verdikleri partilere isyan edebiliyorlar. Peki siz onlara şöyle diyebilir misiniz: “Niye böyle insanları, beğenmediğiniz insanları 3 sene önce, 4 sene önce oylarınızla desteklediniz!” Çünkü vaad edilen şeylerle uygulanan şeyler farklı çıktı. Benim durumum da budur. Ben samimi olarak başlangıç amaçlarına bağlı kalmaya çalıştım.

M.Y: Peki sonuçta ortaya güçlü, geniş, yaygın, bürokrasi içinde, finans sektöründe, eğitim alanında, polis içinde, orduda, sağlık sektöründe, medyada örgütlenmiş kocaman bir imparatorluk çıkıyor. Nedir bu örgütsel yapı, bunun derinliği nedir, amaçları nelerdir? Siyasal bir amacın güdüldüğü ortada.

N.V: Şöyle izah edersek halkımız daha rahat anlar. Biz bir çatal kaşık üretme fabrikası için ortaklık yaparken, yarı yolda bizim çatal bıçak fabrikası bir silah fabrikasına dönüştürülürse, bu, insanlarla yapılan anlaşmaya bir ihanettir.

Önce yola çıkılırken alınan sözler, açık ve net olarak değerlendirilmeli bu hizmet prensipleri içerisinde. Bakıldığında halka ne kadar faydalı şeyler var o hizmet çizelgesinde, ne kadar güzel yaklaşımlar var. Fakat aradan geçen zaman içerisinde bu çatal kaşık üretmek için kurulan fabrikanın, nasıl bir silah fabrikasına dönüştüğünü, ortaklık şartlarının tek taraflı değiştirildiğini milletimize anlatmak için ben bugün burada bulunuyorum. Bizim bu fakir insanlarımız, aldıkları bu burslarla zamanla yükselip çeşitli mevkilere geldiler. Kimisi polis teşkilatında, kimisi askeriye içersinde, kimisi mülkiye içerisinde.

M.Y: Bunu planladınız mı?

N.V: Biz bunu öyle değerlendirmedik. Bizim okuttuğumuz öğrenciler yarın bir gün doktor olacak, mühendis olacak, asker olacak, bununla iftihar ettik biz. Çünkü daha önceki “inançlı” dindar insan profili cahil ve fakir idi. Halktan sıradan insanlar içindi sanki. Bir mühendis, bir doktor camiye gittiğinde bazı yaşlılar elleriyle onları okşardı. Biz bu profili değiştirmek istedik.

Ama bunu, devleti ele geçirmeyi, Fethullah Gülen’in planladığının başlangıçta farkında değildik, daha sonra ortaya çıktı. İşin mahsurlu tarafı şu noktada başladı; bu çocuklar belirli mevkilere ulaşınca, Fethullah Gülen bunlarla bir şeyler yapmayı planlamaya başladı. Çünkü mevki sahibi olmaya başlamalarından sonra, talebeliklerinde olanlardan daha farklı yöntemlerle, haberleşmelerle bilgi almak, onların o mevkilerini nasıl kullanacaklarına dair talimatlar vermek ve onları belli hedeflere yönelik olarak organize etmek şeklinde gizli toplantılar olmaya başladı.

Nurettin VEREN: Ben bu gelişmeyi gördüğüm andan itibaren, bunun hem ülkeye zarar vereceğini ve bir tehlike oluşturacağını hem bizim yola çıkış hedefimizden bir sapma olduğunu hem de bu üst düzey görevlere gelmiş insanların kendi bağlı bulundukları bakanlara, birimlere ve kuruluşlara karşı Fethullah Gülen’in fikirleriyle amel etmelerinin iki başlılık yaratacağını, dolayısıyla ülkenin ve devletin bunu ihanet olarak göreceğini ve bu tip bir örgütlenmenin illegal olduğunu düşündüm. Hem o insanların uğrayacakları zararları hem de bizim kurmuş olduğumuz bu masum hizmetin, yani bir cami derneği, bir eğitim kuruluşu, bir sağlık kuruluşu gibi olan bir yapılanmanın gizli/illegal, devleti içten ele geçirecek ve Fethullah Gülen tarafından yönetilecek bir örgüt haline gelmekte olduğunun farkına vardık.

Bizim 14-15 yaşlarında veya daha önceki yaşlarda elinden tuttuğumuz çocukların ileride kaymakam, vali, emniyet müdürü veya askeriyede bir göreve geldikten sonra Fethullah Gülen’in bunları yöneterek ülkeyi içten ele geçireceğini düşünememiştik. İşte bu noktada tepkimizi ortaya koyduk. Bizim bu tepki ve tenkitlerimizden sonra Fethullah Gülen’in el yazısıyla gönderdiği mektup, beni bu itiraz ve ikazlarımdan dolayı devre dışı bırakmak üzere dış görevlere, benim ülkedeki hadiselere vakıf ve müdahil olamayacağım görevlere gönderilmemi sağladı.

Merdan YANARDAĞ: İşin bu yanını epeyce konuşmuş olduk. Şimdi örgüt nasıl bir yapıya sahip, onu konuşalım. Nasıl bir örgütlenme bu? Bunun siyasal amaçları, hedefleri neler? Siz neyi tespit ettiniz, neleri gördünüz? Türkiye’de derinliği, gücü nedir bunları teker teker ele alalım. Çünkü adeta imparatorluk örgütlenmesiyle karşı karşıyayız. Sadece Türkiye’de değil, Türki Cumhuriyetlerde, diğer İslam ülkelerinde, dünyanın her yerinde...

N.V: 94 ülkede şu anda.

Ekonomik Gücün Kaynakları: Paralar Nasıl Toplandı?

Merdan YANARDAĞ: 94 ülkede örgütlenen bir güçten söz ediyoruz demek ki biz. Bu çok büyük bir mali kaynak demektir. Bu örgütün mali kaynakları nedir? Yani nasıl oluşmaktadır bu? Kim denetlemektedir? Hedefleri ne? Siz bunları gördünüz... Buyurun...

Nurettin VEREN: Şimdi ilk etapta küçük yardımlar, küçük himmetler, samimi duygularla eğitim için verilen katkılar vardı. Daha sonra kurban derisi ve canlı kurban toplama gibi işler başladı. Bunlar büyük finansman sağladı. Belki insanlar tahmin edemiyor. Küçük bir yardımdan bir şey olmaz diyorlar ama kayıt dışı olan her türlü yardımın bir olumsuz etkisi mutlaka karşımıza çıkacak. Çünkü eğer bu bir hayır ise, bunun da mutlaka korunup kollanması lazım. Yani milletin iyi niyetle verdiği en küçük bir şeyin bile değişik amaçlara kullanılmaması lazım. Öncelikle bunlarla başlanıldı.

Daha sonra Ramazan ayında talebeye gizli burs toplantıları yapıldı. Şimdi bizim insanımızın en zayıf noktası, Allah rızası için Şefaat ya Resulallah düşüncesi ile, gözyaşıyla suistimal edilmeye açık bir yapıda olması. Yani verdiği iyiliğin Allah’a ulaşacağını ve karşılığında Allah’tan hoşnutluk alacağı düşüncesi her zaman halkımızın en açık kapısıdır. İşte vurulduğumuz ve takipçisi olmadığımız bu iyilikler, bu gizli ve kayıtsız kampanyalar ile büyük finanslar elde edildi. Ön plana ise hep fakir çocuklara yardım edileceği düşüncesi kondu. Tabii ki herkes bu niyetle verdi. Milletimiz her zaman bu tip hamiyetli davranışlarda bulunmuştur. Ama bu işin suistimaline de çok açıktır. Çünkü; yaptığı işin kayıt içi veya başka maksatlı olup olmadığını takip etmez. “Ben Allah rızası için verdim. Ötesi beni ilgilendirmez” der. Ve farkında olmadan kontrol dışında büyük finanslar yaratıp, büyük gizli gayelere alet olabilirler. İşte bizde de öyle oldu.

Biz de samimiyetle bu işin takipçisi olamadık. Milletimizin bize verdiği bu vekâletle, bu itibar ve kredi ile ortaya çıkan bu müesseselerin ülkemize faydalı olduğunu düşünerekten, köy köy, kasaba kasaba toplanan, gizli himmetler, açık himmetler, elden verilen ve hiçbir kaydı makbuzu olmayan yardımlar, toplantılarda doğrudan Fethullah Gülen’in eline teslim edildi. Yani şöyle düşünün ki; bir anda 10 tane okulu yaptıracak yardımı bir kişi veriyor ve bunun da hiçbir kaydı yok. Küçük yardımlarda zaten hiçbir belge yok. İleride ödenmeye yönelik senetler, çekler verildi. Belki buradan bana ilgili savcılar müracaat ederse; toplanan bu çeklerin, senetlerin, yardımların, paraya tahvil edilen şeylerin nasıl kullanıldığını söyleyebilirim? Belli para kasaları var. Bunları aklayanlar var. Bunları örgütleyenler, organize edenler var. Doğrudan bu işin içindeydik, bütün ayrıntıları biliyorum.

Zaman Gazetesi ve Samanyolu TV Nasıl Kuruldu?

Merdan YANARDAĞ: Sistem böyle işledi yani. Bu paralar belli bir merkezde toplandı ve daha sonra iş kuruldu bunlarla.

Nurettin VEREN: Tabii. Bakın şimdi. Yurtlardan okullara, okullardan üniversite hazırlıklara daha sonra üniversitelere, hastanelere... Daha sonra da bir Zaman Gazetesinin satın alınması var ki bunların hepsi milletin katkısıyla, imece usulü ile yapılmıştır. Samanyolu Televizyonu aynen bir cami gibi milletin malıdır aslında. Samanyolu Televizyonu imece usulü ile göstermelik olarak boş kağıda imza atan insanlar ortak gösterilerek kuruldu. Aynen bir camiye yardım düşüncesi ile imece usulü ile yapılmıştır. Belki siz camiye yardım yaparken makbuz alırsınız. Burada o da yok.

Yani biz dinimizi anlatmak, ülkemizi anlatmak, ilmi ve bilimsel yayınlar yapmak üzere, özellikle Fethullah Gülen’in vaaz kasetlerinin yayınlanması için böyle bir televizyon düşüncesi var deyince; insanlar coştu ve bu paralar verildi. Zaman Gazetesi de aynen öyle.Yani insanlara alternatif bir gazete sunmak, iyi yayım yapmak, haklının yanında olmak amacıyla kurulduğu söylendi. Prensipleri de vardı. Hatta bunlardan bir tanesi; gazeteye, televizyona kesinlikle banka reklamı almamaktı.

M.Y: Sonra bunlardan vazgeçtiler herhalde. Çünkü banka reklamı var.

N.V: 20 sene banka reklamı almadı bu gazete. Bankadan alınan faiz haram kabul edildi, bankacılar ve bankada çalışanlar da ayrılmaya teşvik edildi ve bu gazete de reklam almadı. Zaman Gazetesi’nin 20 senelik arşivlerine bakarsanız görürsünüz. Ama bakın; yine aynı düşünce, aynı otorite bir gün geldi ve gazetenin banka reklamı almasına da evet dedi. O günkü mantalite buydu. Siz bazı finans kurumları helaldir dediğiniz zaman, öbürlerinin hepsi haramdır gibi bir durum ortaya çıkar.

Toplum başörtülü başörtüsüz, helalciler haramcılar, faize evet diyenler-hayır diyenler olarak bölündü. Hatta bize kola içmek bile Fethullah Gülen tarafından haram diye öğretildi. Şimdi insanların beynini, kalbini bu kadar kurcalarsanız, inançlarıyla bu kadar oynarsanız insanlar hipnozlanmış gibi olur yahut da çip takılmış mahluklara döner. Artık hiçbir şekilde irade sergileyemezler. Hiçbir tenkitte bulunamazlar. Hiçbir itirazda bulunamazlar. Sadece kayıtsız şartsız emirleri uygulayan robotlar haline gelirler. Ben böyle bir toplu hipnozdan uyandım işte.

Bakın ben belge ve delil olarak söylüyorum. Asya Finans bir anda Bank Asya oldu. Kimin emri ile oldu? Bank Asya’yı kuran veya Asya Finans’ı kuran Fethullah Gülen. Şimdi tabii kağıt üzerinde diyecek ki; bunun belgesi mi var. Bütün okulların, gazetenin, Samanyolu’nun ve bütün şirketlerin ismini dahi koyan Fethullah Gülen’dir.

Bir liraya kadar paranın muhasebesinin bile kendi talimatıyla tutulduğu bir örgüt lideri ve örgütle karşı karşıyayız. Ama siz bunun belgesini bulamazsınız. Çünkü hiçbir illegal örgütün kayıtlı belgesi bulunmaz. Hiçbir mafya ve hiçbir kayıt dışı sistem kayıtlarını kendi liderinin üstüne zaten yapmaz. Ama talimatlar onun eliyle yapılır. İşte bakın nasıl itaate alıştırılmış ve bağımlı hale gelmiş bir kitle var. Rakamsal boyutunu söyleyeceğim şimdi; 20 yıl faiz haram deyip Asya Finans’ı bir anda banka yapmasına toplumdan hiçbir tenkit yok. O gün Fethullah Gülen o insanlara takiye yapıyordu. Bugün de Müslümanlara takiye yapıyor. Yani o gün o insanları idare ederken; hain, kafir, dinsiz ve haram yiyenler diye ayırdığı kitleden uzaklaşıp bugün bunda bir mahsur yoktur, diyerek Müslümanlara yöneldi. Olabilir demeye başladı.

Takiyesinin her branşta ve her alanda olduğunu anlatmaya çalışıyorum. Ve cemaatin itaatini ve parasal gücünü şöyle ifade edeyim. Asya Finans Bank Asya olduktan hemen 15-20 gün sonra borsaya kota edildi. Ben gazetede bulunduğum zaman, borsa verilerini dahi gazeteye koymak, futbol verilerini dahi yayımlamak haram düşüncesi ile yasaktı. Şimdi birden bire bu kadar kapalı bir toplum, açıldı. Buradaki anlayış şu: Kafir insanları aldatmakta hiç mahsur yoktur. Bu bir taktiktir. Burası bir “Dar-ül Harp”tir.

Bu bir harp stratejisidir. Böyle deyip kendi insanlarının ünitelerini ve kendi milletini idare edilecek ahmaklar olarak veya karşı cephe olarak takdim etti.

İslam İçin Savaşılan Ülkede Hile Günah Değil!

Merdan YANARDAĞ: Dar-ül Harp, İslam’ın egemen olmadığı ve İslam için savaşılan yer demek, öyle değil mi?

Nurettin VEREN: Yani İslam için yapılabilecek mücadele, harp alanı... Ve harpte hile mübahtır. Hile yapmak, aldatmak yasak ve günah değildir. Hiçbir kayıt tanınmaz. Her türlü hile yapılır. Kendi insanını aldatılacak bir kitle haline koymak, kendi devletini ele geçirilmesi gereken karşı cephe kalesi olarak görmek fikrinin nasıl aşılandığını ve uygulandığını söylüyorum.

Rakam olarak da diyorum ki; Coca Cola ile aynı gün borsaya kota edilmiştir Asya Finans. Asya Bank olduktan 15-20 gün sonra işlem görmeye başlamıştır. İlk piyasaya arz edildiğinde hisselerin %23’üne 7.5 milyar dolar talep gelmiştir ve bu rakam nakden bankalara yatmıştır.

M.Y: Bugün hiçbir bankanın değeri bu düzeyde değil. En köklü bankaların değil yüzde 23’ü tamamı bile 3 ila 5 milyar dolar düzeylerinde.

N.V: Şimdi bakın... Şekerbank Kazakistan’a satıldı 255 milyon dolara.Yani siz bunu mukayese edin. Aynı gün Coca Cola da borsaya kota edilmişti ve yanılmıyorsam ona 3 milyar dolarlık talep geldi. İşte size cemaatin parasal gücünü ortaya koyan net bir örnek.

Bu İşin Arkasında CIA, FBI ve Vatikan Var!

Merdan YANARDAĞ: Yani talimatlar aracılığıyla oluyor bu iş.

Nurettin VEREN: Gördüğünüz gibi Fethullah Gülen’in bir talimatıyla neler olabiliyor. Bu işi hafife almayın. Yani bu işin sadece din, iman, işte yabancı ülkelerdeki okullarda küçük çocuklara Türkçe öğretme gibi şeyler olmadığını, bunların perde arkasında Vatikan, FBI ve CIA ilişkileri ile korkunç bir parasal gücün olduğunu bilin.

M.Y: Zannediyorum Amerika’da tanık olduğunuz ilişkiler var. Doğrudan CIA ilişkileri ve diğer istihbarat örgütleri ile ilişkileri var.

Sayın Veren Fethullah Gülen örgütünün derinliğinden bahseder misiniz bize, bu örgütün içinden gelen birisi olarak bu yapılanmanın gücünü, ilişkilerini ve ulaştığı yaygınlığı anlatabilir misiniz?

N.V: Merdan Bey, bugüne kadar benim gittiğim toplantılarda, konferanslarda bana yöneltilen sorular hep işin duygusal, hamasi yönüyle ilgiliydi. Burada bir örgütten bahsediyoruz. Mesele Fethullah Gülen’in hayatı, benim hayatım, buluşmamız, ayrılmamız değil. Burada mevzu bahis olan Türkiye. Burada ben bu işe ılımlı bakan, olumlu bakan insanlara seslenmek istiyorum. Olaya bir de realiteler yönünden baksınlar. Bu oluşum, yani Fethullah Gülen’in ütopyası, Türkiye’yi işgal edeceği marketlerden, pazarlardan bir tanesi olarak görüyor. Yani yetiştiğimiz örgüt içerisindeki hedefimiz şu; bütün dünyayı ele geçirip yönetmek. Fethullah Gülen 98 yılında hastalığını bahane ederek Amerika’ya gitmesi sırasında, “Artık Türkiye’deki işimiz bitmiştir. Sahip olduğumuz kurumları elimizden alsalar dahi, buradaki örgüt oluşumunu tamamlamıştır, kendini amorti etmiştir, durdurulma imkanı yoktur” dedi. Bunu 2001 yılında da tekrarladı. İşte böyle bir tehlikeli eşikteyiz.

Örgütün Kuruluşu ve Yönetimi

Merdan YANARDAĞ: Yönetim nasıl oluştu peki? Bir merasimi, bir yemini var mıydı?

Nurettin VEREN: Evet. Bunu 14 arkadaşımızla beraber, ilk Fethullah Gülen, İlhan İşbilen ve Nurettin Veren bir araya gelerek oluşturduk. Başlangıçta bir dernek, bir kuruluş şeklinde ve talebelere yardım niyetiyle kurmayı düşündük. Sonra başlangıçta yola çıkan bu 14 arkadaşımızla 70 yılında yazılı bir metin oluşturuldu. Bunun hizmet hedefleri nedir, görev taksimi nedir, kim ne iş yapacak, parasal kaynaklar, insan kaynakları, organizasyonları, kim kim ile meşgul olacak, vesaire.

Daha da önemlisi, bu oluşum halktan ve devletten gizli tutulacak. Metinde var bu. Ayrıca geriye dönüşü olmayan bir yeminle Kur’an’ın üzerine “Vallah billah” kasemleri ile Kur’an’a el basarak bu oluşum halktan saklanacak diye karar alındı. Ve bu yeminden de çıkma şansını kimse kullanmayacak. Layenkati kefaretle, oruçla, sadakayla bozulamayan bir yemindir. Yani bu yemini ettikten sonra, “yemininizden hiçbir şekilde kefaretle kurtulamazsınız” şeklinde bir ibare de eklenildi.

Bu, örgütün yönetim kurulu idi. Bu örgütün iyi bir örgüt olduğunu düşündük kendi hedeflerimiz açısından ama, ileriki senelerde, bizim 1995 yılında elinden tutup burs verdiğimiz bu talebeler, yüksek mevkilere gelip, kaymakamlar, amirler, valiler oldukları zaman, Fethullah Gülen’in talimatıyla hareket etmesinden, Gülen’in kendi ülkesindeki Atatürkçü laik kesimleri din karşıtı olarak niteleyip devleti içten ele geçirme ve onları karşı cephe gibi göstermesinden sonra, ben bunun bir ihanet şekline dönüştüğüne inandım. Ve tepkilerimi koydum.

Yani haklısınız, aslında biz uykudan uyandık. Toplu bir hipnozdan, Fethullah Gülen’in ütopyasından, sürekli vermiş olduğu narkozdan ben ve benim gibi insanlar çok geç uyandı. Çünkü bakın siyah ile beyaz karıştığında ayırt etmek kolaydır. Ama şeker ile tuz birbirine karıştığında ayırt etmek hiç de kolay değildir.

M.Y: Peki bu örgüt nasıl işliyor?

N.V: Şu anda bu örgüt her kurum ve kuruluşta barındırdığı üyeleri vasıtasıyla, yani doktor doktorla, mühendis mühendisle, avukat avukatla, emniyetçiler ile yine emniyetçiler iletişim kurarak örgütlenmektedir. Fethullah Gülen’in ilişkisi kesinlikle tespit edilemez. Ancak bu fikirleri vilayet imamları, şehir imamları, bölge imamları, semt imamları taşır ve örgütü yönetir. Hatta kıtaların imamları vardır, yani Asya imamı, Amerika imamı gibi... Ulaklar ve kuryeler vasıtasıyla, Fethullah Gülen’den almış oldukları talimatlar ile örgütü yayıyor ve yönetiyorlar. Bunlar piramidin tepesinde Fethullah Gülen’e bağlıdır. Yani tıpkı tapınak şövalyeleri ile masonik teşkilatların yaptığı gibi kendi ritüelleri içerisinde özel sistemleri ile hareket ediyorlar.

Da Vinci şifresinde olduğu gibi karmaşık ve gizli bir şekilde, çok esrarengiz bir şekilde, çok kutsal imamlar vasıtasıyla hareket ediliyor. Cemaate, örgüte mensup belli seviyeye gelmiş kişilerin evlenmesi, çocuk yapması, mesleğini seçmesi, üniversitelerden sonra ne yapacağı tamamen Fethullah Gülen tarafından söyleniyor. Gülen’in iradesine teslim olmuş bir yapılanma var.

Bakın ben şunu da iddia ediyorum. İlgili birimlerin de arayarak beni sorgulamalarını istiyorum. Şu anda on binlerce şirketin ismini dahi Fethullah Gülen vermiştir. Birkaç yüz bin ile ifade edilen, hatta milyonla ifade edilen çocukların ismini dahi Fethullah Gülen vermiştir.

Şimdi şu Danıştay baskınında, suçlunun devlet içerisinde aranmasına yönelik komplo var. Bir fotoğraf ilişkisi dahi çete oluşumuna delil olarak gösterilmeye çalışılıyor. Bu suçu işleyen insan telefonla birisiyle ilişki kurmuş. O insanın da birisi ile fotoğrafı varmış. Bu kadar vahi ve sathi olan bilgileri bile delil gibi sunarak kendi ordusunu, kendi devletini bir suç örgütü kurmakla itham eden insanlar, Cumhuriyet’i koruyup kollamakla görevli olan Cumhuriyet savcıları benim verdiğim bilgilerle harekete geçmesi lazım.

Siyasetin içinden, anayasal kurumların içinden ve bütün ticari kesimlerden hatta medyadan benimle ilişkisi olan binlerce insanın fotoğrafı vardır. Ve bu ilişkiler delillendirilmiştir, bu yazışmaların hepsi bende mevcuttur. O zaman bunların da çete oluşumu hususunda araştırılması ve benim de sorgulanmam lazım. Yani küçücük bir telefon bağlantısı, askeri bir komutanının elini sıkması suça delil olarak gösteriliyorsa, bu derece hassas cumhuriyet savcılarımız varsa, ben de diyorum ki, ondan bin kat fazla deliller benim elimde var. Devletin gerçekten her kesimini ele geçirmiş böyle bir örgüt var. Bütün anayasal kurumlar onun emrinde. Bir işaretiyle 7.5 milyar dolar para yatıran itaatkâr bir bağımlı insanlar topluluğu var.

Ve ben bu Danıştay olayını bir başlangıç olarak değil bir sonuç olarak görüyorum. Yıllarca itaatkârlığa alıştırılmış, başörtüsünden dolayı bir insanı öldürecek noktaya getirilmiş, bağımlı insanlar; boynu kravatlı, etiketli insanlar...

M.Y: Siz bunları doğrudan tanıdınız ama, siz de birçok ögrenci yetiştirdiniz, değil mi?

N.V: Bunların hepsi benim talebem durumundadır. Şu anda onların arasında valiler, kaymakamlar, hakimler, subaylar olduğunu iddia ediyorum. Bu açıklamalar dahi bir suç delili olarak alınmıyorsa; o zaman Fethullah Gülen, bütün siyasilerden daha büyük bir dokunulmazlık zırhı içerisinde korunuyor. Ve dokunulmaz bir halde yarı Tanrı halinde korunuyor demektir.

Sinsi Örgütlenmenin Şifreleri

Merdan YANARDAĞ: Yani doğrudan sizin yetiştirdiğiniz talebeler bugün kaymakam, vali, emniyet müdürü, subay, komutan oldular, öyle mi?

Nurettin VEREN: Şimdi ben bu ifadelerde bulunduğum halde bunlar bir örgütün oluşumuna delil kabul edilmiyorsa, Fethullah Gülen buna rağmen bir dokunulmazlık zırhı içerisinde tutuluyorsa; o zaman ben de artık yapılabilecek pek bir şey kalmadığını düşünerek feryat ediyorum. Bu büyük bir örgüttür.

Ben 4 ay evvel Belçika devlet televizyonu ile 3.5 saat süren bir röportaj yaptım. Benden iki ay boyunca ısrarla randevu aldılar ve 2 ay sonra dediğimiz gün geldiler. Pera Palas’ta bir çekim yaptık. Niçin benimle röportaj yapmak istediklerini sordum. Dedikler ki; “Belçika hükümeti ve devleti Fethullah Gülen’in buradaki faaliyetlerinden dolayı endişe içerisinde. Bu kadar büyük bir oluşum, bizim ülkemizdeki yatırımları ve örgütlenmesi ile nedir ne değildir öğrenmek istiyoruz. Sizi internetten bulduk. Bu husus hakkında yetkin bir kişi olarak bilgilerinize müracaat ettik. Ülkemiz bu oluşumdan endişeli.”

Bugün internet sayfamda Azerbaycan’dan fevkalade mailler aldım. Diyor ki; biz Türk kardeşlerimizin burada okul açmasından, Haydar Aliyev döneminde açılan üniversitelerden ve okullardan çok memnun olduk ve buradaki okullara göre üstün gördüğümüz bu okullara çocuklarımızı verdik. Ama şimdi bizim çocuklarımız bizi terk etti. Fethullah Gülen’in örgütü tarafından devletin üst düzeylerindeki mevkilerde Azerbaycan’ı ele geçirmek ve kontrol etmek için bir yapılanma içerisinde. Biz kendi ülkemizin bağrını açtık. Ama bizim ülkemizi işgal etsinler diye evlatlarımızı size vermedik. Bu anne babaların maillerini sizlere verebilirim. İsimlerini, adreslerini verebilirim. Aynı şeyler Türkmenistan’da, Kazakistan’da, Kırgızistan’da, Yakutistan’da, bütün Avrasya coğrafyasında oluyor.

M.Y: Fotoğraflarda gördüğümüz kadarıyla buralardaki temasları siz yürütmüşsünüz. Devlet başkanları ile sürekli yan yanasınız. Buradaki okulları siz mi kurdunuz?

N.V: Evet, bu okulları ben kurdum. Bunlar milletin bize verdiği destekle, devletimizin de samimi destekleriyle oldu. Bize destek veren bu liderlerin bu okulların ileride devlete zarar vereceğini bilerek bu yardımı yaptıklarını açıkçası ben tahmin etmiyorum.

M.Y: Ama Fethullah Gülen’e bir destek bu...

N.V: Tabii. Fethullah Gülen, 35 sene, bizim gibi yüz binleri, yapmış olduğu çıkışlarla, takiyelerle, gözyaşlarıyla, camiyi ve cemaati kullanarak aldatabildiyse; onun sadece açtığı okulları gören aydınları, devlet adamlarını da çok rahat bir şekilde yanıltmış olabileceğini söylüyorum.

Hedef İslami Bir Devlet

Merdan YANARDAĞ: Bir şeriat devleti mi kurmayı hedefliyorlar? Türkiye’yi sizin deyişinizle, ele geçirilecek bir market (pazar) olarak mı görüyorlar?

Nurettin VEREN: Evet. Türkiye’nin 2001 yılında kendisini amorti ettiğini söyledi. Yani buradaki yapılanmanın bizim ilişkimize gerek kalmadan kendi kendine devir daimini sağlayacak merhaleye geldiğini ifade etti bir nevi. Yönetici imamlar var. Dolayısıyla bizim dışarıdan müdahale ederek bunları organize etmemize ihtiyaçları yok. Onlar ne yapacağını çok iyi bilir. 98’de kendi ifadeleriyle meydana getirdiği kaset tekrar bulunup gözden geçirilirse görülecektir, ülkenin bütün ünitelerini tek tek sayıyor. Mülkiye, adliye, askeriye ve emniyet teşkilatını kan damarlarının içerisine girip işgal edeceksiniz. Hissedildiğiniz anda geriye çekilir gibi yapıp yerinizde zıplayacaksınız. Boşluk bulduğunuz, kuvvet dengesi oluştuğu zaman yürüyeceksiniz. Kuvvet dengesini kaybettiğiniz zaman hissedilmeden geri çekileceksiniz. Yani benim açıklamalarımdan çok daha çarpıcıdır Fethullah Gülen’in kaseti.

M.Y: Bir gizli şifreleri var o halde. Yani bir jargon oluşmuş. Yani özel bir dil var burada ve bu dille mi sesleniyor cemaate?

N.V: Tabii, yani açıktan bir yönlendirme yok. Hep fısıltı, ulak, kurye aracılığı ile verilen talimatlar var. Burada ütopyanın en büyük ve riskli tarafı bakın şudur; Fethullah Gülen kendi ütopyası için dinin sulandırılmasına, ülkenin içeriden fethedilmesine, yabancılarla işbirliği yaparak laik ve Atatürkçü kesimi şer olarak nitelenmesine sebep oldu. Yani Ankara’nın şerrinden Brüksel’in ve New York’un şefaatine sığınmak gerektiğini düşündü.

Fethullah Gülen ABD’yi Aklıyor ve İşbirliğinin Yolunu Açıyor

Merdan YANARDAĞ: Peki bunu nasıl açıklıyor? Yani Amerika’da olmasını. Dünya denilen geminin kaptan köşkü müdür orası?

Nurettin VEREN: Şimdi Nevval Sevindi ile yapmış olduğu röportajlarda bu niyetini, bu düşüncesini açıkça görebilirsiniz. Yeryüzü gemisinin kaptanının ABD olduğunu bugün kabul etmek lazım diyor. Tabii ABD’nin o Beyaz Sarayı’nı kutsal bir mekân gibi gösterip cemaati Amerikan yandaşı ve sempatizanı haline getirmek, Yahudilere ve Hıristiyanlara hoşgörü ve diyalog adı altında İslam’a eşit konumda bir formasyon sağlayarak ılımlı yaklaşmak, onlarla işbirliği yapmak mahsursuz oluyor.

Tabii bu arada kendini de aklamış oluyor. Yani niçin bir din adamı Korucuk’tan (F. Gülen’in köyü) tahta bir çanta ile çıkmış, ilkokulu dışarıdan bitirmiş ama New York’ta Pentagon ve CIA ile iç içe Vatikan ile iç içe uluslararası bir ilişkide ve yönlendirmede. Nasıl oluyor bu? Bunu izah edip masum göstermek için de Yahudiliği ve Hıristiyanlığı da masum gösteriyor. Diyor ki; “Onlar da aynı peygamberlere peygamber diyor.”

İbrahimi dinleri kullanıyor. Üç dini semavi dinler olarak ifade ediyor. Halbuki bunların dinen kesinlikle tedavülden kaldırıldığı Kur’an tarafından açık bir şekilde beyan edildi. Onların dini fonksiyonlarını yitirdiği, bunun için İslamiyet’in insanlara gönderildiği anlayışına tamamen ters bir anlayış içinde. Benim ülkem ve coğrafyam kan gölüne çevrilmiş. Irak’taki şu 4 senelik hadise içerisinde 437 bin insanın öldürüldüğü söyleniyor. Bunun 137 bininin sivil, kadın ve çocuk olduğu tahmin ediliyor. Şimdi bunları masum göstererek işbirliği için Hıristiyanlığı, Yahudiliği, Müslümanlıkla aynı konuma getirip Semavi dinler olarak niteliyor. Semavi dinler diye bir şey yok. Niçin üç tane dini Fethullah Gülen sürekli olarak işbirliğine yöneltiyor?

Fethullah Gülen’e, Peygamberler Üstü Bir Mevki!

Merdan YANARDAĞ: Şimdi sanıyorum kendisi kelime-i şahadeti de değiştirdi; “La ilahe illallah” yeterlidir diyor. Bu gücü nereden alıyor, kendisini nereye koyuyor? Kutb-ul Aktab diye bir makamdan söz ediliyor. Nedir bu?

Nurettin VEREN: Bu makam çok enteresan ve bilinmeyen bir ifade. Süleyman Ateş bunu Hürriyet gazetesinde kendi köşesinde anlattı. Kalbinden geçen şey Allah tarafından yaratılan insan, anlamına geliyor. Yani ne düşünüyor, ne hissediyorsa, Allah olayları onun istediği istikamette yaratıyor. Bu şu demek Allah’a bile etkisi olan bir konuma sahip insan...

M.Y: Ne demek bu yani? Peygamberlikten daha etkili bir makamdan mı söz ediyoruz?

N.V: Daha o ilk tanıştığımız günlerden itibaren ilk talimatı şudur; bu arkadaşlarımız İseviliği ve Muhammediliği, Mehdiliği temsil edecek. Biz bunu şöyle algılıyorduk: Yani biz iyi Müslümanlar olarak, Hıristiyanları dahi etkileyecek kadar güzel insanlar olacağız. Bunu temsil ederken Hıristiyanlar dahi Müslümanlığa yaklaşacak. Bunda bir mahsur göremedik. “Arkadaşların bir kısmı elli yaşına kadar evlenmesin” dedi. Biz bunu da çok hizmet edebilmek için zaman ayırabilmek olarak algıladık.

M.Y: Talimata bağlı kalanlar oldu mu?

N.V: Tabii çok arkadaşım bağlı kaldı. Ben kalmadım, 22 yaşımda evlendim. Ama elli yaşından sonra evlenen çok arkadaşımı söyleyebilirim bu çekirdek kadro içerisinde. Sadece iki dinin temsilcisi olacak bir formatta olmak için böyle yapıldı. Şimdi bakın; biz Müslüman olduğumuz halde, Müslümanlığın yanı sıra niçin İseviliği de temsil edelim? İsevi Müslümanlar, Müslüman İseviler; bazı Müslümanlar şu anda Hz. İsa’nın inişini bekliyor.

M.Y: Amerika’da Evangelistler, yani Hıristiyan köktendincileri, bugün ABD’yi yöneten neo-con’larla, yani yeni muhafazakarlarla bir ittifak halinde. Neo-consarvative hareketten söz ederken Amerika’yı yöneten fikirden söz ediyoruz aslında. Bunu söylerken aynı zamanda bugün dünyayı savaş ateşine atan, Afganistan ve Irak’ı işgal eden, İran’a saldırmaya hazırlanan, Suriye’ye müdahaleyi tasarlayan bir fikirden ve bir siyasal oluşumdan söz ediyoruz. Bunlarla olan ilişkiyi meşrulaştırmak gibi bir amaç mı güdülüyor? Aynı taktik mi uygulanıyor?

N.V: Şimdi bu düşüncelere bir bakın, Amerika’dan önce Vatikan’a gitti.

Bakın burada bile takiyenin çok açığını göreceksiniz.

Eğer masum bir talebeye eğitim hizmeti veriliyorsa, burası bir üniversite hazırlık kursu ise, burası bir okul ise bunların beşinci katları örgütün gizli toplantı yerleri olarak niçin kullanıldı? Bizim ilk karargâhımız Bozyaka’daki Yamanlar Koleji’nin beşinci katı. Şimdi vitrinde olayları kamufle edecek bir okul görüntüsü var. Masum bir okul. Yoksa başka bir yer tutulabilir. Fethullah Gülen herhangi bir villada kalabilirdi. Bununla hem talebeleri kendi hipnozu altında tutuyor hem de gizli toplantılara bir masumiyet ve kamuflaj sağlıyordu. Okul giriş çıkışlarındaki o kargaşalardan faydalanıp gizli toplantıların, para toplamaların olanaklı olmasını sağlıyordu. Bu “dine siyaset alet edilir mi”nin ötesinde, dine masum okullar bile alet edildi. Yani “devlet idaresi dinden bağımsızdır” derken en masum çocukların okulları dahi örgütün kamuflajı için kullanıldı.

2 milyon Öğrenciden 1,5 Milyonu Gülen’in Dershanelerinde

Merdan YANARDAĞ: Peki Fethullah Gülen’in yönetimindeki dershanelerde ne kadar öğrenci var? Türkiye’de üniversite hazırlık kurslarına giden yaklaşık iki milyon öğrenci olduğu söyleniyor. Bunların ne kadarı Gülen’in dershanelerine gidiyor?

Nurettin VEREN: Her sene 1.5 milyon çocuk yani her 4 çocuktan 3’ü Fethullah Gülen’in okullarında eğitim almaktadır. Bu dershanelerdeki başarılardan dolayı anneler, babalar buraları tercih etmiştir. Terör olayları da biraz insanları cemaatlere itmiştir. Okullardaki bu çete olayları, işte bu uyuşturucu tarzı adli olaylar ve asayiş olayları da bir can simidi olarak Fethullah Gülen’e insanları itmiştir. Hem evlatlarını verip hem de üste para vererek cemaate kayıtsız şartsız itaat eden bağımlı olmuştur anneler babalar.

M.Y: Bir soru var bu arada. “Nurettin Bey kendisini koruyabilecek mi? Siz onu koruyabilecek misiniz?” diye soruyor izleyicilerimiz. Bir izleyicimiz de şöyle demiş: “Yapılan açıklamalar kanımı dondurdu. Bu anlatılanlar gerçek olamaz, inanmak gerçekten çok güç.” Kısa mesaj şeklinde gelen başka bir soru da şöyle: “İktidar dönemindeki bütün ihaleler araştırılsın. Nurettin Bey’in haberi var mı? Bugün AKP Hükümeti ile Gülen cemaati arasında hangi ilişkiler var? Ekonomik bir ilişki var mı, birbirini destekliyorlar mı?”

Ayrıca bir izleyicimiz “Nurettin Bey neden savcılığa yazılı olarak müracaat etmedi?” demiş. Bu arada bizim hazırladığımız bir VTR var zaten, izleyicilerimiz görecektir. Nurettin Bey mahkemeye başvurdu. Başka bir izleyicimiz “devletimizin samimi isteği” ifadesini açıklamanızı istemiş. Yani orada neyi kastediyor diyorlar.

Demirel, Ecevit, Özal ve Çiller ile Haydar Aliyev, Askar Akayev, Nur Sultan Nazarbayev ve Türkmenbaşı gibi devlet başkanlarıyla yan yana çekilmiş fotoğraflarınız var. Bir özel mektup götürüyorsunuz. Gizli anlaşmalar imzalıyorsunuz. Hangi vasıfla yapıyorsunuz bunu? İzleyicilerimiz bunu da merak ediyor.

“Hıristiyan olan ülkelerde kurulan okurlar nasıl faaliyet gösterebiliyorlar?” diye bir soru da var. Bir izleyicimiz de tüylerinin diken diken olduğunu belirtiyor ve “Arkasında hangi güç var da böyle bir operasyonu gerçekleştirebiliyor Fethullah Gülen?” diyor. Bir başka seyircimiz: “Biz bir örgüt olmadığını düşünüyoruz” ve devam etmiş, “Yanınızdaki konuğunuza sorar mısınız neden böyle yıllardır içinde bulunmasına rağmen bu örgütsel yapıdan birden uzaklaştı?”. Bir başka seyircimiz de Fethullah Gülen’in hacca gidip gitmediğini merak ediyor.

GOP’un ve Ilımlı İslam Projesinin Taşıyıcısı

Merdan YANARDAĞ: İsterseniz seyirci sorularıyla devam edelim Sayın Veren.

Nurettin VEREN: Şimdi sorulardan bir tanesi aklımda kaldı, ondan başlayalım. Fethullah Gülen hacca gitmiş mi? Evet Fethullah Gülen hacca gitti. Hem de birkaç defa gitti. Üstelik bu gidişlerinden bir seferinde Türkiye’de yakalanacağı ihbarını alması üzerine başka yollardan Türkiye’ye girmeyerek Suriye’de kaçakçılarla olan bir macerasını anlatır. Ve Türkiye’ye geldiği zaman Türkiye’nin topraklarını öpüp: “Artık burada yakalansam da, bir mayına bassam da çok mühim değil. Ben ülkeme döndüm. Eğer Mekke’de bile doğsaydım, Türkiye’de ölmeyi isterdim” diye bize vatan sevgisini ifade eden sözlerini sıkça söyleyen Fethullah Gülen’e ben bugün soruyorum. Vatanını bu kadar seven Fethullah Gülen’i hangi büyük güç Amerika’ya sevk etti? Ben milletin bunu sormasını istiyorum.

M.Y: O halde bir daha tekrarlayalım. Amerika Birleşik Devletleri’ni dünya denilen geminin kaptanı olarak görüyor Fethullah Gülen. Ona itaat etmenin gerektiğini söylüyor. Onun plan ve projelerinin yanında olunması, karşısında olunmaması gerektiğini söylüyor. Peki, bunun bir tanrısal düzen olduğunu mu ima ediyor?

N.V: Fethullah Gülen kendisinin yaptığı işlerde haklarının, kararlarının en isabetli olduğunu, bunların stratejik bir manevra olduğunu, ülkeler arasında bile takiye yapmanın ustalık olduğunu ve bunda da başarılı olduğunu açıkça söylüyor.

Bakın, şimdi bizim bu projelerimizi, bütün bu insanları töhmet altında bırakmak için söylemedim. Birçok devlet bakanı, başbakanlar aldatıldı. Özbekistan’da Kırgızistan’da dahi bir teveccüh vardı. Davranışlarla onlar dahi aldatıldı ve yanıltıldılar. Biz oraya Türk Müslümanlığını götürüyorduk. Onlar da Türk kardeşlerimiz geldi diye karşıladılar. Her zaman muvazaaları şöyle kullandı: Eğer biz Orta Asya’ya, kardeş cumhuriyetlere bugün gitmezsek, Vahabi anlayışı, Suud anlayışı oraya gider. İran Müslümanlık modeli gider. Bize destek verin ki Türkiye’nin laik sistemini okullarımızla oraya götürelim, diyerek devlet tarafına da takiye yapıldı.

M.Y: Bir seyircimiz daha aynı şeyin açıklanmasını istiyor: “Ne demek devletin samimi desteği! Yani gizli bir işbirliği yok mudur?” diyor. Belli kadrolar ve yöneticilerle bir fikir akrabalığının olup olmadığını soruyor.

N.V: Şimdi, bütün liderleri de aynı iddialarla itham etmek biraz insafsızlık olur. Özal bu okulların açılması için beni o ülke parlamentolarında, bütün devlet başkanlarının yanına oturtup “Bu arkadaşlarımızın Türkiye’ye açtıkları okulların eğitim kalitelerine ben kefilim. Kendisine bu imkanı sağlarsanız, Türkiye ve kardeş ülkeler arasında çok iyi bir kültür köprüsü oluşur” şeklinde lanse etmişti.

“Orta Asya ve Kafkaslar’daki Okulları Ben Kurdum”

Merdan YANARDAĞ: Bütün bu okulları siz mi kurdunuz Orta Asya’daki?

Nurettin VEREN: Evet bütün bu Orta Asya’daki okulları, devlet başkanları ile görüşerek, Sayın Özal’ın, Sayın Demirel’in vermiş olduğu resmi mektuplarla kurduk. Ondan önce de ben, beş resmi parlamentoda konuşma yaptım. Rahmetli Özal dedi ki “Çık bu parlamentolarda yaptığın işleri anlat.” Özbekistan, Kazakistan, Azerbaycan, Gürcistan ve Türkmenistan. Bu beş ülkenin parlamentosunda konuşma yaptım.

M.Y: Böyle bir seremoni genelde devlet başkanları için uygulanır. Yani siz devlet başkanı muamelesi gördünüz öyle mi?

N.V: Öyle bir muamele gördük. Çünkü, Turgut Özal Türkiye’nin ileride bu okullardan fayda göreceğini düşünerek bu okulları açtı. Ve o ülkelerdeki insanlar da Türkiye’ye duydukları bu özlemden dolayı tereddütsüz kapılarını açtılar.

Bakın Özbekistan’dan bir hatıra anlatayım belki eğlendirici olur. Özbekistan Cumhurbaşkanı’na ben orada bir mektup sundum. “Biz oralarda okullar açarak Özbek kardeşlerimizle, Türki Cumhuriyetlerle ilişkiye girmek istiyoruz” diye. Beni bir saat sonra Başbakan Karabayev otelden çağırttı. Ben çok telaşlandım. Onlar President deyince Cumhurbaşkanı anlıyoruz biz. Onlar başbakana da President diyor. Halbuki o esnada Özal ve Kerimov Taşkent’den başka bir yere gitmişlerdi. Bana “Cumhurbaşkanı seni çağırıyor” denilince polislerle ve resmi görevlilerle gitmek istemedim. Bir endişem oldu. Yanıma Naci Tosun ve Şerif Ali Bey’i de aldım. Bu arkadaşlar hâlâ Fethullah Gülen’in sadık hizmetkârlığını, imamlığını, kuryeliğini yapan şahıslardır. Beraber gittik ve biz gerçekten başbakanlıkta hiç alışılmadık bir ziyafetle karşılaştık. Özbekistan Başbakan’ı; “Kerimov cenapları bize sizin burada okul açmak için getirdiğiniz dosyaları iletti. Ve ne gerekiyorsa hemen yapın” dedi.

Oralarda demokrasi henüz yeni başladığı için liderler kurallardan daha güçlü konumda. Alt kademede olanlar böyle bir şeyi anında yerine getirmek durumunda. “Bizde 8000 tane okul var. Hemen bunlar nasıl organize edilecekse, sizin talimatlarınızla burada bizim bünyemizde, Milli Eğitim Bakanlığı Özel Okulları diye hepsini rehabilite edin. Hepsini size teslim etmemiz söylendi.” Arkadaşlar şahittir. Ve biz şaşırdık tabii. Bizim orada bir-iki okul açma niyetimize karşılık, böyle bir talimatın, bu kadar kesinlikle verilmesi, Türkiye’ye olan sevgi, sempati ve güvenin bir işareti. Ve biz de bu durum karşısında henüz o kapasitede olmadığımızı belirttik arkadaşlarla ve bize beş-on okul teslim edildi. Binaları verildi. Elektriğin, suyun parası alınmadı. Gıda yardımı yaptılar ve aynı sempatiyi bütün Türki Cumhuriyetlerde gördük.

Bu anayurt ve atayurt arasındaki sevgiden kaynaklanan bir itibardı. Bunu iyiye kullandığımız kanaatinde değilim. Onları da hayal kırıklığına uğrattık.

M.Y: Yani bu okullarda İslami bir eğitim verdiniz öyle mi?

N.V: Hayır, buralarda ön planda laik ve Türkiye eğitim müfredatına yakın bir eğitim uygulandı. Türkiye’de de aynı metod uygulanıyor. Fakat burada esas olarak cemaate adam kazandırmak üzere gece eğitimleri yapılır. Önemli olan da budur.

Yani mesele ülkeye faydalı bir insan, vatana-bayrağa faydalı bir insan, anne babaya saygılı bir insan değil, Fethullah Gülen’e tam anlamıyla güvenen, kayıtsız şartsız bağımlı robotlar yetiştirmek amacı var. Zaten bizim ayrılma kararımız, bunu sezdiğimiz zaman ortaya çıkmıştır.

Ben bugün bu cemaatin bağımlıları için şu sözleri söylemek istiyorum: Ben de aynı halet-i ruhiyeyi yaşadım. İnsanlar neden diyorlarsa, ben 35 sene hasırın üzerinde oturdum. İkinci, üçüncü nesil bu okulları Fethullah Gülen’in gidip açtığını sanıyor. Oysa, Fethullah hiçbir Asya ülkesine gitmemiştir. Adresini bile bilmez. Savunma olarak da oralara zarar veririm diye gitmedim diyor. Amerika’ya gitmekle Türkiye’ye ve Müslümanlara öyle bir zarar verdi ki, Vatikan’a gidip Papa’nın elini öpmekle, sadakatini arz etmekle dinine öyle bir ihanet etti ki; Keşke Azerbaycan’a gitseydi, keşke Nahçivan’a gitseydi. Oralarda kendi kardeşlerimizin içinde olsaydı ve ölseydi.

M.Y: Türkiye’deki okullarda, üniversitelerde, yurt dışındaki okullarda ve üniversitelerde de esas olarak cemaatin gizli bir örgütlenmesinin gerçekleştirildiğini söylüyorsunuz.

N.V: Okullar vitrin olarak kullanılıyor. Şunu da hemen söyleyeyim. Son günlerde, sanıyorum bir gösteri merkezinde, on bin kişinin katılımıyla bir toplantı yapıldı ve 84 ülkeden Türkçe konuşanlarla bir seremoni (Türkçe Konuşanlar Kurultayı) gerçekleştirildi.

Halbuki kendi saltanatı ve ütopyası için, insanın gözünün içine baka baka paravan olarak kullanmak, bir din adamına, hele hele bir Müslüman kimliğine hiç yakışmaz. O okulların hepsinde eğitim dili İngilizcedir. Yurtdışındaki Fethullah’ın okullarında öğrenciler haftada en az 20 saat İngilizce görürler. Türkçe seçmelidir. Zaten Orta Asya’daki Türkler genelde Türkçeyi rahat öğrenirler. Siz de gitseniz iki ay içerisinde Kazakça ve Özbekçeyi rahatlıkla konuşursunuz. Aynı kök birliğinde olan dillerdir. Ayrıca bir öğretime gerek yok. Bizim iş adamlarından çoğu gider. Özbekistan’da, Kazakistan’da, Kırgızistan’da çok rahatlıkla o dilleri anlar ve konuşurlar. Eğitim dili İngilizcedir. Bende de anlaşmaları var. Türkçe seçmelidir. Ama burada öyle bir seremoni yapıldı ki, Türkiye’deki bütün siyasiler kullanıldı.

Son 20 Yıldır Her Hükümette Fethullahçı Bakanlar Oldu

Merdan YANARDAĞ: Siyasete gelelim. Şimdi her hükümette doğrudan örgüte mensup birkaç Fethullahçı bakanının olduğunu hep duyduk. Hep söylendi, iddia edildi. Siz de bu ilişkilerin merkezinde olduğunuza göre bize yanıt verebilirsiniz: son dönemde her hükümette bakanları oldu mu gerçekten Fethullah Gülen’in?

Nurettin VEREN: Şimdi bu meseleler konuşulduğu takdirde birçok insan töhmet altında kalacaktır. Bu insanların bazıları, müritlikle alakaları olmadığı halde, sadece mevki ve makam sahibi olabilmek için bu cemaate yaklaştılar. Bazıları ise gerçekten Fethullah Gülen’in müridi olan ve yapacağı her şeyi Fethullah Gülen’e danışacak kadar bağlı olan insanlardır. Bugünkü kabinede de vardır. Daha önceki dönemlerde de bakan seviyesinde var olmuşlardır.

Fethullah Gülen cemaatine “Siyasetten, şeytandan Allah’a sığındığınız kadar uzak olunuz” der. Ve bu örgütün yandaşları, sempatizanları, hiçbir partiye gidip üye olmazlar. Ama Fethullah Gülen’in bir işareti ile seçimlere üç beş gün kala, bir partiye anında gider destek verirler.

Gülen bu gücü belli bir partiye angaje etmemek için bütün partilere mavi boncuk dağıtır ve hepsini elinde tutar. Böyle bir siyaseti uygulamak ve düşünmek dünya üzerinde kimseye nasip olmamıştır. Fethullah Gülen bir an gelir devletten yanadır. Bir an gelir Müslümanlıktan yanadır. Bir an gelir, Türklük ve Türkçülük en öndedir. Bir an gelir askerin kutsiyetinden bahseder. Bir an da gelir “ABD dünya gemisinin kaptanıdır, ona itaat edin” der.

Şimdi ben burada insanların sorgulamasını ve düşünmesini istiyorum. Bakın; Türkiye’de 1960’lı yıllara, hatta 1970 yıllarına kadar başörtüsü diye bir problem yoktur.

M.Y: Peki nasıl oldu, ne yaptınız? Bu sorunu siz mi çıkarttınız?

N.V: Evet. Bakın ben bir prototip olarak, Aydınlık Kürsü programında nasıl bir örtünme tavsiye ettiğimizi, bir bayan mankenin üzerinde gösterdim. Şimdi 1970’li yıllarda henüz yeni evlenmiştim. O güne kadar çeşitli şekillerde kullanılan mahalli örtü kıyafetleri var. Bizim ailelerimiz de demokratik insanlar, İzmir insanları örtülü değildir. Fakat Fethullah Gülen, örtülülere dahi, bu tarz bir tesettürün olmayacağını, kadının topuğunun ucundan burnunun ucuna kadar örtünmesi gerektiğini ve esas örtünme emrinin Kur’an’da bu şekilde yer aldığını öğretti ve dedi ki; “Bu önderliği, bu kahramanlığı yapacak arkadaşlar model oluştursun. Üç beş arkadaş hanımları ile bunu yapsın. Sonra millet arkasından zaten kolaylıkla gelir.

Bunun sonucunda bu işi yaparak öncülük edenlerin arkadan gelenlerin de sevabını alacağını söylemiştir. Tabii o ahmaklardan en önde biz de varız. Benim gibi üç beş ahmak arkadaşım. Kadınların yaz günü eldiven ve yüzüne peçe takması, gözlerini de kalın siyah çerçeveli gözlükler kullanarak gizlemesi, eteklerinin de mutlaka topuklarına kadar yere değecek boyutta olmasını istedik. Belki 20 sene bu uygulandı.

Ben şimdi şöyle bir yazı yazdım; “Fethullah Gülen o gün mü Kur’an’ı doğru okuyordu, bugün mü yanlış okuyor?” diye. Ve çok kısa bir zaman sonra televizyonlardan bir canlı yayında şöyle dedi: “Başörtüsü teferruattır.” Yani dinin gereklerinden değildir. Ama ülkede başörtüsü tartışmasının mayasını tutturduktan 20 sene sonra bunları söyledi. Yani 20 sene boyunca insanlar normal başörtüsünün de ötesinde giyinmeye zorlandı. Kaldı ki benim ailem ayrılmadan, beni terk etmeden önce 20 sene bu şekilde yaşadılar.

M.Y: Eşiniz sizi terk mi etti?

N.V: Tabii, bu cemaatin baskısına ve kararlarına dayanamadılar. Daha da acısı 33 sene sonunda altı çocuğumuzla beraber ailemden beni boşadılar. Ben onları boşamadım.

Bakın Fethullah Gülen’in zikzaklarını anlatıyorum ve diyorum ki, insanlar eğer İslami ve Kur’an’ı bir Müslümanlığı esas alıyorlarsa ona bakarak bunları mukayese etsinler. Ama Kur’an’ı bir tarafa koyup da; Fethullah Gülen’in siyah dediğine siyah, beyaz dediğine beyaz diyorlarsa “acaba biz doğru bir yol mu takip ediyoruz” diye kendilerine sormaları lazım. Şimdi ben diyorum ki; ilim adamları da var, Yümni Sezen Hoca ile Ahmet Tekin Hoca gibi. Bunlar bu işin uzmanı ve otoritesi olan kimseler. Yani bu konularda üst düzeyde fikir beyan edecek kimseler. Onlara sorsunlar.

Örneğin Fethullah Gülen, kola içmenin haram olduğunu söyleyen bir insan, kot pantolon giyen bir talebe okula ve yurda alınmaz. Bugün bakıyorsunuz Fethullah Gülen Amerika’ya destan yazıyor. Amerika’nın talimatıyla bütün dinler, eşitmiş gibi fetvalar veriyor. Bütün papazları Müslüman yapacağım diye Müslümanlardan aldığını, gavurlara veriyor. Türklerden aldığını Amerikalılara yediriyor. Fakirden aldığını da zenginlere veriyor. Ben şimdi neden zenginlere verildiğini ögrenmek için yedi tane dava açtım Fethullah Gülen’e.

M.Y: Bildiğim kadarıyla Gülen daha sonra, “Devleti ve toplumu ele geçirmek ve yönetmek için gerekirse başörtülerinizi de çıkartın” dedi.

N.V: Evet. Başörtüsünü devleti ve toplumu ele geçirmek için bir sembol, bir simge olarak belirlediği için; askeriyede, emniyet teşkilatında ve değişik devlet kuruluşlarında görev yapan cemaat mensuplarının, ailelerinin yaşam tarzı nedeniyle devletin ve toplumun kan damarlarına giremeyecekleri için bunu (türbanı) bir “teferruat” ilan etti Hocaefendi. Ona göre şimdi başörtüsü teferruattır. Oysa Fethullah Gülen başörtüsüne 20 yıl “farzdır” dedi.

Peki bugün başörtüsünün dinin gereklerinden ve hüküm ayetlerinden olmadığını söyleyen Fethullah Gülen hangi fetvaya ve ayete dayanarak 20 sene hanımlara peçe ve eldiven taktırdı? Yaz günü burnunun ucu dahi, gözleri dahi görünmeyecek şekilde Afganistan’daki Burka gibi bir kıyafetle dolaştılar. Şimdi bu kime karşıydı!

Bugün ise “başörtüsü teferruattır, açılmanızda hiç mahsur yoktur” diyor. Hatta son dönemde cemaatte; “başörtüsüz olan kadınlarla evlenin” dediği için örtülü kızlar evde kaldılar. Düşünün! Evlilik gibi bir işi dahi talimatla yapan tek tip insanlar yetişti ve bunlar kendi devletlerinin başka devletlerden kutsal olmadığını, kendi bayrağının çok mühim olmadığını, toprak için ölünmeyeceğini düşünüyorlar.

İslamın Atom Çekirdeği Parçalanıyor: Kelime-i Şahadet Değişiyor

Merdan YANARDAĞ: Yani vatan için mücadele edilmeyeceğini söylüyor.

Nurettin VEREN: Vatan bir topraktır onlara göre. Her yer Allah’ın mülkü, dolayısıyla bu benim vatanım bu senin vatanın diye mesele yapılmaması gerektiğini söylüyor Fethullah Gülen. Hatta “Muhammed ül Resulallah” diyerek onları (başka dinden olanları) küstürmenin gereksiz olduğunu, Hz. İbrahim’e inanan insanların da cennette gireceğini söyledi. Vatikan’ın temsilcisi Monsenyör George Marovitch’in ifadesi var, diyor ki: “Biz Fethullah Gülen’i şunun için seviyoruz. O bize ‘la ilahe illallah’ diyen herkesin cennete gideceğini söylüyor” diyor. Yani “la ilahe illallah” yetecekse, “Muhammed ül Resulallah” diyerek onları küstürmeyelim, onları da idare edelim.

Fethullah Gülen’in takiyesi öyle büyük ki, Hıristiyanlara da takiye yapıyor. İslam’ın şartlarından da birini değiştirdi. İslam’ın şartlarından birini değil, İslam’ın temeli değiştirdi. “La ilahe illallah Muhammed ül Resulallah”ı değiştirdi. Yani İslam’ın atom çekirdeğini parçaladı.

M.Y: Evet sayın Veren, size bazı sorular var seyircilerimiz tarafından kısa mesaj yoluyla iletilen. “Kendisi örgüt diye adlandırdığı bu yapıdan neden ayrılmış? Neden 2 milyon dolar örgütün parasına el koymuş? Bunu da açıklasın” diyor bir seyircimiz. Bir başka seyircimiz: “Sayın Veren, şu anda Fethullahçı siyasetçiler var mı? Varsa kimler? Onlar gerçekten fark edilmiyorlar mı, kendilerini nasıl gizliyorlar? İsim verebilir misiniz?” demiş, Samsun’dan yazan bir izleyicimiz bu. Bir diğer seyircimiz de, “Bugünkü hükümette ve üst bürokraside Fethullah Gülen’in kaç adamı var?” diye sormuş. Önemli bir soru daha: “Örgütün mal varlığı ve şu anda kontrol ettiği para ne kadardır?” diye merak etmiş bir izleyicimiz.

Biz son soruyu biraz daha genişletelim; örgüt bugün nasıl bir parasal gücü kontrol ediyor, mali kaynakları nelerdir? Gülen mali yapılanmayı nasıl yönetiyor, bu parayı yönetirken hangi araçları kullanıyor? Bunu biraz açabilir miyiz?

Gülen İstihbaratla İç İçe

Nurettin VEREN: Evet bu oranlar gerçekten halkımızın ne kadar hüsn-ü izan sahibi, ne kadar sorgulamadan uzak ve itaatkâr olduğunu görmemiz konusunda bize yardımcı oluyor. Bu oy oranları bir anda talimatla %90’lara kadar çıkartılabilir örgüt tarafından. Çünkü biz daha önce böyle şeyler yapmıştık. Yani birini karalamak veya istifa etmeye zorlamak istediğimiz zaman bir talimatla o kişinin kurumuna binlerce eleştiri mektubu gönderilebilirdi. Yani ben de onların ne kadar itaatkâr insanlar olduklarını bildiğim için, kınamıyorum. Ama eğer gerçekten düşünerek ve İslam’ı ölçü alarak Fethullah Gülen’e bakıyorlarsa olayları irdelemelerini ve mukayese yaparak karar vermelerini tavsiye ediyorum.

Devam edersek; 1988’de Fethullah Gülen Türkiye’nin parçalanacağı istihbaratını, elinde bir kağıt getirerek bana Altunizade Fem Dershanesinde söyledi. Tabii 1988’i düşünürsek 18 sene önceye tekabül eden bir zaman. Böyle bir olayla pek ilgilenmediğimden, onun ne demek istediğini de pek merak etmedim. Ama dedi ki, “24 ülke parçalanacak bunlardan biri de Türkiye”, tam olarak böyle. Ben şunu sormalıydım; “Kimden geldi bu haber? Türkiye’yi kim parçalayacak?” artı “Avrasya coğrafyasında parçalanmasına karar verilen bu 24 ülkeyi kim parçalayacak? Ve niye?” Gerçi biz o günlerde bir vakıf olarak, bir dernek olarak çalıştığımız için, böyle uluslararası meselelerin bizi çok ilgilendirmeyeceğini düşündüm. Yani böyle bir şeyi devlet düşünür, bir temenni, bir plandır.

Fakat Fethullah Gülen bu yazılı bilgiyi kimden aldı?, sormalıydım. Ve ayrıca bu parçalanma projesinde Türkiye için üzülen ve Türkiye için acı çeken biri, hiç Amerika’da oturur mu? ABD’de oturup Türkiye için acı çeken bir derviş gördünüz mü? Yani Erzurum’dan çıkıp New York’a yerleşip Türkiye için gözyaşı döken bir derviş. Bu kadar büyük bir mal varlığı olan, para ile iç içe olan biri. Allah ile Kur’an ile gönülle iç içe olması gerekirken. Arkadaşlarını ticaretten men eden ve geçimleri için dahi ticaret yapmalarını yasaklayan Fethullah Gülen...

Ben 30 sene hasırın üstünde oturdum. Arkadaşlarım da öyle. Parmağıma altın yüzük, nikâh yüzüğü takmam yasaktı. Kola da içmedik, Amerikan kotu da giymedik. Bu aradan geçen süre içerisinde Amerika’da ikamet eden, fakat Türkiye için üzülen ve acı çeken Fethullah Gülen’in imajını bir sorgulamalarını istiyorum insanların. Kaldı ki, 1988 yılında bu parçalanmayı kesinlikle biliyordu. Bornova’daki bir vaazında şöyle dedi: “Çok yakında Rusya’nın gümbür gümbür yıkıldığını göreceksiniz” ve gerçekten beş altı ay içerisinde S.S.C.B gümbür gümbür yıkıldı ve biz de cemaat olarak şöyle bir kanaat oluştu; “Fethullah Gülen keramet sahibi, 10-15 yıl sonra olacakları dahi bilecek kadar kutsal bir insan.” Tabii biz öyle düşündük ve inandık.

Gülen’in Mali Gücü

Merdan YANARDAĞ: Peki yeniden şu soruya gelelim: Fehullah Gülen nasıl ve hangi ölçekte bir mali gücü kontrol ediyor? Yaklaşık bir rakam verebilir misiniz?

Nurettin VEREN: Şimdi birisi hesap makinesini eline alsın; 1, 5 milyon ögrenci her sene artarak devam eden bir potansiyelle dershanelerine, okullarına kayıt oluyor. Veliler ise çetelerin, uyuşturucunun ve çeşitli saldırgan oluşumların okul yönetimlerini dahi tehdit edebildiği bir ortamda bu dershaneleri sakin bir liman olarak görüyor ve diyor ki; “bari bu örgütün okuluna, dershanesine gitsin de hiç olmazsa tehlikeden kurtulsun, mahsuru yok, nasıl olsa benim çocuğum onların elinde kalmaz, terbiyesi ile ben ilgilenirim.”

Fakat kendisi çocuklarına yarım saat dahi zaman ayıramayan velilere sesleniyorum. On saat, on iki saat yatılı kalan çocukların, örgüt tarafından görevlendirilen ağabeylerin, ablaların etkisiyle, bedenen aynı kalsa bile ruhen ne derece değişebileceğini bir düşünsünler. Belki beş-altı ay sonra, belki bir kaç sene sonra annesinin-babasının Müslümanlığını beğenmeyen, Fethullah Gülen’e mürit olması gerektiğini, mutlak kurtuluşun onda olduğunu söyleyerek onları bu yola davet eden bireyler oluşacaktır. O zaman iş işten çoktan geçmiş olacaktır. Çünkü Allah’ın kelamından daha çok Fethullah Gülen’in ütopyası nesillere zerk ediliyor. Biz bunu yaptık.

Tabii, şimdi Fethullah Gülen öyle bir sistem kurmuş ki, artık gelip çocuklarla ilgilenmesi gerekmiyor. Sistem meyvesini üretiyor ve Fethullah Gülen’e de sadece yemesi kalıyor. Kurulan sistemin kendisi tek tip insan yetiştiriyor. Yani tıpkı beynine bir çip takılmış hale getiriliyor ve “Fethullah Gülen söylemişse mutlaka bir hikmet vardır” şeklinde bir yaklaşım yerleşiyor. Yani Fethullah Gülen dese; “Anneni babanı kes”, sevap olduğuna inanarak kesecek insanlar yetişiyor.

M.Y: Böyle çocuklar mı yetiştirdiniz siz?

N.V: Bakın onlar çocuk değil artık. Örneğin 1995 yılında ordudan atılanlar, kurmay binbaşılar, başka rütbeli subaylar bile böyle ve bu itaate alışmış durumdalar. Başka görevlerde olanları artık siz düşünün.

Atılan Subaylar, Var Olanların Kırkta Biri

Merdan YANARDAĞ: Türk Silahlı Kuvvetleri’nden irticai nedenlerle subayların atılması olayını nasıl değerlendirdi Fethullah Gülen?

Nurettin VEREN: Fethullah Gülen gelişen her hadiseden kendisine malzeme çıkarmayı bildi. Yani Fethullah Gülen tanıştığı bir insanın neresinden nasıl faydalanacağını ilk tanıştığı anda düşünür. İnsana insan olarak değer vermez. Sevgi ve muhabbetinden değil, onun neresinden ne çıkaracağını düşünerek sever. Yani insan sevgisi olsa, çoluk çocuk sahibi olur, evlenir, normal hayata döner. O normal hayat standartlarının üzerinde olmak için hiç evlenmedi. Çünkü onun sıradan bir insan olması yanlış, inanışı ve planlaması bu. O hep kutsal. İnsanların arasında o hiç evlenmeyen, yarı Tanrı konumunda, ihtiyaçlarını ezmiş geçmiş, beşeri duygularını aşmış, paraya kıymet vermez, evlenmez, olağandışı bir insan. Profili bu. Mesela çocuklara şu öğretilir: “Eğer siz sabah namazlarınıza kalkmazsanız o ta Amerika’dan sizi görür.” Bu Allah’a ait bir sıfattır.Yani her yerde hazır, mekândan münezzeh Allah’tır ve bu sıfat da Allah’a aittir.

Fethullah Gülen’in yanına giden talebelere tembih edilir: “Kalbinizi düzgün tutun. O sizin kalbinizi okuyor. Geleceğinizi biliyor.” Yine derler ki; “Fethullah Gülen 10 sene 20 sene sonrasını bilerek hareket eder.” Halbuki gaybı görmek, peygamberlere dahi nasip olmayan bir durumdur. Şimdi bunu kendisi sözde kabul etmese bile, o konuma gelmiştir. İnsanlar Fethullah Gülen’in üzerindeki bir ipliği, ağzından çıkardığı bir zeytin çekirdeğini, hurmayı alıp yemenin bile kendilerine şifa getireceğine inanıyorlar.

M.Y: Sayın Veren nasıl bir hipnozdur bu! İnanılır gibi değil...

N.V: Bakın anlatmak istediğim, masumiyet içerisinde korkunç bir ütopya bu. Siz Bilkent’i bitirmiş bir öğrenciyi 150-200 dolara Yakutistan’a, Tanzanya’ya, Vietnam’a öğretmen olarak, misyoner olarak gönderebilir misiniz? Ne işi var? Ama cennete gider gibi bu insanlar, hizmet diye koşarak gidip azad kabul etmez bir kölelik yapıyorlar. Maksat ülkeye fayda, Allaha iman, insanlara Müslümanlık değil; Fethullah Gülen’in ahir zamanda Müslümanlığı, Hıristiyanlığı ve Yahudiliği harmanlayıp ortaya bütün dünyanın kabul edeceği bir din çıkarmasına yardımcı olmak...

Peygamberler üstü “Kutb-ul Aktab” makamında bir insan, yani yarı Tanrı bir insan. Peygamberler üstü, Allah’ın bir altı. Bu pozisyonu da bize kendisi yıllarca anlattı. Kutb-ul Aktab isminde bir yazısı da var Prizma kitabında. Hz. Muhammed’in Hz İsa’nın yapamadığı bu birleşmeyi temin edecek. Bakın şimdi Müslümanlar Mehdi’yi bekler hale geldi. Halbuki Kur’an-ı Kerim’de anlatılan açık ve net ifadelerle, “Hz Muhammed’den sonra başka peygamber gelmeyecek. Kur’an tamamlanmıştır. Başka bir din de yoktur” denir. Kur’an’dan önceki dinlerin hepsi de orijinini yitirdiği için batıl olmuştur ve tedavülden kalkmıştır. Bu beklentinin bir kapısını açmak için “Mehdi gelecek” diyor. Peygamberden sonra eğer ihtiyaç olsaydı Allah çok peygamber gönderirdi. Kur’an-ı Kerim’de 26-27 peygamberin ismi zikrediliyor. Fakat deniyor ki: “Bunun gibi nice kavme peygamber göndermeden hesap sormadık.” Kur’an-ı Kerim’de Hz. Muhammed’den sonra peygamber gelmeyeceği açık bir şekilde beyan ediliyor. Peki bu ihtiyaç neden? Peygamber işi tamamlayamadı da ondan mı? Bu beklenti niye?

Aynı düşüncenin benzeri Hıristiyanlıkta var. Hz. İsa öldü ama ölmedi. Tekrar gelecek. Bu Allah’ın kapattığı peygamberlik penceresini, zor tevillerle (yorumlarla), yalan yanlış ifadelerle tekrar açmaya çalışmak ve o meçhul makamlara istenilen insanları monte etmek için uydurulmuş şeylerdir. Yani Hz. İsa’yı Allah öldürmüş, neden geri getirecek? Çünkü Hıristiyanlık dünyasında o beklentiyi meydana getiren, kutsal baronlar topluluğu var. İslam dünyasında da Hz. Muhammed yoksa hiçbir kutsal kalmaz. Şeyhler, aşiret liderleri bu makama kendilerini yakıştırmak için böyle bir şeye ihtiyaç duyarlar. Mehdi, Kırklar, Yediler, Dokuzlar gibi. Allah’ın kapattığı bu makamı kendilerine yeni isimler yükleyerek kullanmak isterler.

Bunlardan birisi de Kutb-ul Aktab’lık mertebesi. İşte Fethullah Gülen bunların da daha üstünde. Şimdi Hıristiyanlıktaki Mesih inancı, Mehdi inanışı Kur’an’da yok, zayıf hadislerle işaret ediliyor –ki ilim insanlarının yaptıkları araştırmalara göre böyle bir işaret mevzu bahis değil–, amaç bu iki karakterin birleşip Fethullah Gülen’in bünyesinde vuku bulması, yeni bir dini lider ve yeni bir din anlayışı... Fethullah Gülen’in ütopyası böyledir. Yani, bu yaklaşıma gerek Hıristiyanlar gerek Yahudiler sıcak bakmaktadır deniyor. Bizim ülkemizdeki Müslümanlar ise böyle bir şahsın Türkiye’den çıkmış olması noktasında memnundurlar.

Avrupa, ABD, herkes için her şey yolundadır. Yani bu “Kutb-ul Aktab” mevkiine onu ABD pohpohluyor, Müslümanlar ise bunu bir şeref olarak kabul ediyorlar. 94 ülkede, Amerika’nın nerede üssü varsa orada okul var. Türkiye’nin doğusunda Diyarbakır’da Mardin’de bitlenmiş çocuklar yüzünden Cizre’de on gün okula ara verildi. Ve ben diyorum ki; acaba kendi ülkesine gidip orada fakir insanlara bir okul açmayı düşünmedi mi? Şimdi buraya getirip büyük bir şov yapıp Türkçe’yi bahane ederek 150 kilo altını çocuklara (Türk Dili Kurultayı’nda) dağıtmak nedir?

M.Y: Türk Dili Kurultayı düzenlediler.

N.V: Burada da bir takiye ve yalan var. Okullar Türk okulları ise eğitim dilinin Türkçe olması gerekir. Okullardaki dil İngilizcedir...

M.Y: Fethullah Gülen örgütlenmesinin ekonomik gücünü konuşalım.

N.V: Ben önce şu soruya yanıt vereyim dilerseniz daha sonra sizin sorunuza geçelim. Maillerden birinde, efendim iki milyon dolar almış, beklentilerini elde edememiş şeklinde benim hakkımda beyanlar var. Fethullah Gülen de itiraf eder, arkadaşlar da bilir ki bizim yaşantımız herkesin merceği altında. Otuz beş yıl hasırın üstünde oturmuşum ve altı tane çocukla 45 tane ev değiştirdim, hizmet vesilesiyle. Yani bunlar iftihar edilecek şeyler değil. Bu ütopyanın ilk mensuplarından olarak ben bir hatamı itiraf ediyorum. Yani 45 tane ev değiştirmiş ve 35 sene tahta hasır üzerinde yaşamayı örnek davranış olarak kabul edecek derecede bağımlı bir insandım. Çocuklarımın altısının ismini de kendisi koymuştur.

Ayrıca bu cemaatten olan insanların, yüz binlere ulaşan çocuklarının isimlerini de tek tek listeden kendi koymuştur. Yani insanların nasıl bu derece bağımlı hale geldiğini göstermek için bunlar birer misal. Bu arada iki milyon, üç milyon, beş milyon aldı diyen arkadaşların iddialarını ispat etmelerini istiyorum. Onlara ayrıca şunu göstermek istiyorum; burada bir vekâlet var, elimde. Herşeyin benim malım olduğunu gösteriyor. Noterden alınmış geniş yetkili bir vekâlet bu. Ben bu şirketlerde çalışırken emekli olmadım. Asgari ücretle çalıştım ve bana zorla bir basın kartı, o da mecburi olduğu için verildi.

M.Y: O sıralar Zaman Gazetesinin genel müdürüydünüz.

N.V: Evet. Genel müdürüyüm, yönetim kurulundayım. Aynı zamanda Samanyolu Televizyonunun da yönetim kurulundayım. O dönemde bana asgari ücret ve sarı basın kartı verilerek redaktör olarak gösterilmem sağlandı.

Ancak elimdeki bu belge ile (genel vekâletname)[4] bütün şirketi almaya ve satmaya, yurtiçinde ve yurtdışında, bütün hesaplardan her türlü imkanı kullanmaya yetkili bir durumdayım. Bakırköy 6. Noteri’nden onaylı evrak. Bu yetki şöyle; “Türkiye Cumhuriyeti sınırları içerisinde bulunan bilumum bankalardan, gerek tasarruf hesapları, gerekse ticari kredi hesapları açtırmaya, bugüne kadar açılmış veya bundan sonra açılacak bilumum hesaplardan dilediği miktarda para çekmeye, dilediği miktarda borçlanmaya, borçlanacağı miktara mukabil çek senet imzasına, açılacak hesaplarım için bankalara her türlü bilgilerimi vermeye, bankaların hazırlayacağı bilumum taahhütname, sözleşme v.s başkalarını da tebdil, teşrik gibi her türlü yetkiye sınırsız haizlik” gibi bir yetki varken; “İşçi çalıştırmaya, iş anlaşmaları yapmaya, işçileri çıkarmaya, fesih ihbarları yapmaya, anlaşmaları fesh etmeye, ihtarname, ihbarname çekmeye, icabında başkalarını da tebdil, teşrik ve azle yetkili olmak...” gibi bir belge varken, bunu neden kullanmadığımı düşünsünler. İlgililere belgenin noterdeki aslını da verebilirim.

M.Y: Siz bu vekâletnameye göre aslında Zaman Gazetesinin, Samanyolu Televizyonunun sahibi gibisiniz. Yetkileriniz bu genişlikte.

N.V: Evet bu belge o zaman için hem gazete hem televizyon ve içlerinde barındırdıkları dergi v.s şeylerin sahibi olduğumu gösteriyor. Benden önce gelen ve benden sonra gelen arkadaşlarımız da benim yaptığım gibi davranmıştır.

M.Y: Yani Zaman Gazetesinde asgari ücretle redaktör olarak çalışıyor gösterilmeniz bir takiye. Hem genel müdürlük ve yönetim kurulu üyeliği yapıyorsunuz hem de asgari ücret alıyor görünüyorsunuz.

N.V: Evet. Hem devlete karşı hem de vatandaşa karşı bir takiye... Yani elinde böyle bir yetki varken buradan ceketini alıp çıkmış bir insan hakkında, “bugün bunları para almak için yapıyor” tarzında düşünen insanların vicdanına havale ediyorum.

M.Y: Peki sizin Samanyolu Televizyonu hakkında açtığınız bir dava var. Bir suç duyurusu yaptınız Üsküdar Cumhuriyet Başsavcılığına. Şimdi arkadaşlarımız bu konuya ilişkin bantı ekrana getirsinler ondan sonra Zaman Gazetesi, Samanyolu Televizyonu ve diğer şirketler hakkında bir değerlendirme yapalım.

Evet Nurettin Veren, Avukatı Hasan Gürbüz vasıtasıyla 20 Haziran 2006 tarihinde Üsküdar Cumhuriyet Başsavcılığına başvurmuş. Bakalım niçin başvurmuş...

BANT / METİN DEŞİFRESİ

“Nurcuların en büyük kolunu oluşturan Fethullah Gülen cemaatine ait Samanyolu Televizyonu hakkında, evrakta sahtecilik, görevi kötüye kullanma ve nitelikli dolandırıcılık suçlamasıyla Cumhuriyet savcılığına başvuruldu.

Fethullah Gülen’in 35 senelik dava arkadaşı ve başyardımcısı Nurettin Veren’in geçen hafta Üsküdar Cumhuriyet Başsavcılığına yaptığı suç duyurusunda, Samanyolu Televizyonunun sahte imzalarla el değiştirdiği öne sürüldü. Samanyolu Yayıncılık Hizmetleri A.Ş. hakkında yapılan 20 Haziran 2006 tarih ve 34015 sayılı savcılık başvurusunda konu ile ilgili olarak, bugüne kadar şirkete gönderilen yazılara yanıt da verilmediği ögrenildi.

Başvuruda Samanyolu Televizyonunun ortağı Nurettin Veren’e ait imzaların taklit edilerek hisselerine el konulduğu öne sürüldü. Nurettin Veren’in vekili Av. Hasan Gürbüz’ün Üsküdar Cumhuriyet Başsavcılığına yaptığı başvuruda, suçlama ve istekler şöyle sıralanıyor:

Samanyolu Yayıncılık Hizmetleri A.Ş’nin 8 yıllık hazirun cetvelleri, genel kurul tutanakları ve yönetim kurulu defterlerinin bilirkişilere incelettirilerek sahte imzaların tespitini ve ayrıca müvekkilimin hisselerinin nasıl bir sahtecilikle devredildiğinin belirlenmesini ve suçlular hakkında kamu davası açılarak cezalandırılmalarının sağlanmasını arz ve talep ederiz.”

M.Y: Samanyolu Televizyonu’nun büyük hissedarı mısınız Sayın Veren?...

N.V: Büyük değil. Ben sermayesi 1.2 milyar iken 1200 hisseye sahip olduğumu biliyorum. Ve avukatımız bununla ilgili olarak bir protesto çekti. Samanyolu’na ve diğer üniversite şirketlerine, üniversiteleri açan şirketlerin yetkililerine. Cevap gelmedi ihtarnamelerimize.

M.Y: Üniversiteleri açan şirketlerde de mi hisseleriniz var?

N.V: Tabii var. Özellikle finans kurumundaki şu anda yönetim kurulu başkanı olan arkadaşın...

Asya Finans / Bank Asya Nasıl Kuruldu?

Merdan YANARDAĞ: Asya Finans’ı da siz mi kurdunuz?

Nurettin VEREN: Onun kuruluşunda resmi olarak ben görünmedim. Fakat parayı elime alarak, çantaya koyarak Hazine Başkanlığına teminatı yatırıp, Devlet Planlama Teşkilatına ve finans kurumu kurmak için başvurulacak diğer kurumlara gidip bu projeyi gerçekleştirdim. Bütün yetkililerin isimlerini ben gerekli birimlere verebilirim. Fethullah Gülen’in elime parayı vererek Asya Finans’ı nasıl kurdurduğu ve operasyonun nasıl organize edildiğini anlatırım. Kurucuları bulma, onlarla toplantılar yapma ve finans kurumunu organize etme işini ben yürüttüm.

M.Y: Özetle, Asya Finans’ı da siz kurdunuz, öyle mi?

N.V: Evet ben kurdum. Bir trilyona kurdum. Tansu Çiller’in zamanında, onların da teşvikiyle, onların da işi kolaylaştırmasıyla kurduk. Niçin kurduk? Çünkü milletin parası, gayrı resmi şekilde toplanan paralar, onun bunun cebinde, değişik paravan şirketlerin idarecilerine, yöneticilerine verilerek muhafaza ediliyordu. Bu arada dişinden tırnağından artırıp, alyansını bileziğini veren, emekli maaşının yarısını veren bu insanların paraları, “himmet” adı altında yapılan Ramazan öncesi toplantılarda toplanan paralar henüz bir müesseseyi idare edemeyecek insanların eline bırakılıyordu. Hayatında beş yüz milyonu bir arada görmemiş bu insanların elinde bu yetkilerle, o paralar harmanlanıp savruluyordu.

Fethullah Gülen’in kuryelerinin elinde, ki o isimleri de vereceğim. Tabii ilgili savcılara. Bu paralar kimin elinde toplandı, hangi şirketler aracılığıyla aklandı ve saklandı? Bunun önüne geçmek için ben Asya Finans’ı kurmanın, yani bir finans kuruluşu oluşturmanın daha doğru olduğunu düşündüm. Ki daha sonra Fethullah Gülen’in kendisi kurumun adını Asya Finans olarak belirledi. Bütün o Işık Sigorta, Zaman Gazetesi... Hepsinin adını o koydu...

M.Y: Işık Sigorta’nın kuruluşunda da siz mi varsınız?

N.V: Işık Sigorta da cemaatin himmetiyle kurulmuştur.

M.Y: Kuruluş operasyonunu kim yürüttü?

N.V: AKP milletvekili Fazıl Kahraman bizzat kurmuştur. Ve kurduktan sonra da cemaat tarafından çok büyük tehditlerle atılmıştır. Sahiplenmek istedi bahanesiyle hain ilan edilmiştir. Sıkıştırılmıştır ve tehdit edilmiştir. Ayrılmıştır... Işık Sigorta onun elinden alındı. Bugün sahiplerinin isimlerini de veririm. Fethullah Gülen’e yakın olan cemaatin zenginlerinden bazı isimler. Şimdi hukuki bir skandal olmasın diye söylemiyorum. İlgili birimlere veririz.

M.Y: Asya Finans’ın kuruluş operasyonunu siz yürüttünüz ve bir trilyonla işe başladınız. Kurucular buldunuz. Onları göreve getirdiniz. Sonra...

N.V: Banka kurma kredibilitesine sahip adam bulmak kolay değildi. Çünkü biz fakir insanlarız. Bir finans kurumunu kurabilecek kredibiliteye sahip değiliz.

M.Y: Ama büyük ölçekte paraları kontrol ediyorsunuz...

N.V: İşte bir trilyon. O gün için bir trilyon. Bunun yanında bize o günkü siyasal dönemde yardımlar edildi. Refah-Yol hükümeti dönemi... Şimdi Nurettin Veren böyle bir finans kurumunu niye kurdu? Ve niye böyle bir öneride bulundu? Niyetim şuydu; bu çocuk denecek yaştaki okul idarecilerinin elinde bulunan meblağlar orada burada kullanılarak buharlaşıyordu. Yani Fethullah Gülen’in de kontrolünden çıkmıştı. Ben de kayıt içine alınıp legal bir duruma gelmesi için düşündüm. Bunun mutlaka banka kayıtlarında makbuzlu ve delilli olması lazım dedim. Banka haram olduğu için finans kurumlarıyla bu işin hallolacağını düşündüm. Ve finans kurumu teklifimiz bu niyetle başladı.

Ama öyle bir duruma geldik ki; banka karşıtı olarak kurduğumuz bu finans kurumu, zenginler için fakirlerden alınarak kurulan bu kurum, zenginlere gümüş tepside “buyurun” denerek sunuldu. Yani işin tam tersi oldu. Fakir insanlara yardım diye yola çıkıyorsunuz. Zenginlere iş gümüş tepside sunuluyor. Türkiye’nin fakir insanlarına yüksek eğitim vermek için yola çıkıyorsunuz, ama paralar Türkiye ile irtibatı olmayan, hatta son elli yıldır iletişimimiz olmayan, Tanzanya, Kenya gibi yerlerde –ki oraya da devletin politikası olarak yardım yapılacaksa ‘Kızılay’ vardır, başka kurumlar vardır– buralara kaydırılarak, Amerika’daki okullara, Hong Kong’a, Tayvan’a, Vietnam’a, Kuzey Irak’taki okullara kaydırılmıştır. Yani ülkemizin çesitli yerlerinde okulsuz köylerimiz varken; kendi düşüncelerini, ABD’nin emperyalist düşüncelerini yaymak için güzel bir atlama tahtası olarak kullanılacak zeminler olarak bunları kullanmıştır. Bunu ülkemize bir ihanet olarak yorumluyorum ben.

Gülen, Devletin İçinden Haber Alıp ABD’ye Gidiyor

Merdan YANARDAĞ: Peki buradaki niyet, siyasi amaç nedir? Örgütü güçlendirmek ve geliştirmek mi?

Nurettin VEREN: 28 Şubat 1997 olayları döneminde Fethullah Gülen, devlet içindeki bütün gelişmeleri, adamları sayesinde hemen öğreniyordu. Dolayısıyla, Fethullah Gülen bu istihbaratlarla kendisine bir rota çizdi ve ABD’yi ve Vatikan’ı güvenli bir liman olarak arkasına almayı tercih etti. Fethullah Gülen’in Altunizade FEM Dershanesinde kalması da eğitimi kendi hakimiyetine almasına olanak sağlıyordu. Kendisi İstanbul’da devamlı orada kalıyordu.

Şimdi buralarda Vatikan’ın temsilcisi Monsenyör George Marovitch, Yahudi cemaatinin temsilcisi David Oseo ve Ermeni cemaatinin temsilcisi, ki şimdi sahnede olan, Mutafyan, yine Yahudi cemaatinin en büyük liderlerinden İsac Haleva, hepsi beraber papaz kıyafetleriyle Altunizade’ye geldiler. Yani bunlar farklı günler buraya gelseler belki bir şüphe uyandırmaz. Ama hepsi aynı gün aynı saat, papaz kıyafetleri ile ziyarete geldiler. Orada bir ritüel, bir seremoni düzenlendi. Ve hediyelik çok lüks sandıklar getirdiler. İçlerinde ne vardı bilemiyorum. Bu toplantılara devam edildi. Şimdi sizin üniversite hazırlık kursu ve talebeye eğitim vereceğiniz bir müessesede Fethullah Gülen’in ne işi var? Fethullah Gülen’in dünyanın dört bir yanında kedi- köpek gibi bir araya gelmeyen, asırlardır din kavgaları veren, Hıristiyan, Yahudi, Katolik, Protestan, Ortodoks düşüncesiyle birbirlerinden fersah fersah uzak bu insanları hangi düşünceyle burada bir araya getiriyorsunuz.

M.Y: Siz ne düşünüyorsunuz bu konuda?

N.V: Ben 95 yılında ayrıldıktan sonra, rica ve ısrarlarla eşikte tutulmak üzere cemaate geri döndüm. Yani düşünce; cemaatin dışında kalsa tepki olur, içinde kalsa tepki olur. En iyi konum eşikte bulundurmak. Tabii bu olaylarda bizimle ilgili ithamda bulunacak hangi arkadaşlar varsa onlara da açığım bize hesap sorsunlar. Beni suçlayacak bir belge ve bilgileri varsa onlar da tepkilerini dile getirsinler.

M.Y: Peki biz buradan bir çağrı yapalım; önümüzdeki hafta programa gelebilirler ve programı devam ettirebiliriz.

N.V: Evet tabii ki... Şimdi resmi kıyafetlerle bu zıt kutupları bir araya getiren, ritüel ve törenlerle toplantılar yapan Fethullah Gülen, buradaki ilişkilerden sonra Vatikan’a gidip, aynen Papa’ya, “Büyük hoşgörü ve diyalog projesinin bir parçası olmaktan onur duyarım” deyip, yanında hediye etmek üzere çok kıymetli bir vazo ve bir halı götürmüştür. Ve sadakatini ifade etmiştir. Ben milletin insafına sığınmak istiyorum, yani onlar bunu hangi açıdan müdafaa edebilirler. Türkiye’de de hangi İslami cemaatle Fethullah Gülen’in ve bizim bu cemaatin bir ilişkisi olmuştur. Eski Nurcuların hepsi kullanıldıklarını ifade ediyorlar. Süleymancıların hepsi Fethullah Gülen’in aleyhinde. Bütün İslami cemaatlerdeki insanlar, Fethullah Gülen’in bu hadiselerine şüphe ile bakıyorlar.

Peki, hoşgörü ve diyalogu kendi insanlarıyla, kendi ülkesinde değil de; dünyanın en zıt kutuplarıyla, her çesit din adamlarıyla yapıp, fakir insandan zengine, Türkiye’den alıp ABD’ye götürmesi; yani bunlarda sizce bir zıtlık yok mu?

Gülen’in Okulları CIA’nın Casus Üsleri Haline Geldi

Nurettin VEREN: Bir de bu para trafiği nasıl işliyor? Tabii ki bu okulların hepsi incelendiğinde belli bir kadro var. Ögretim üyesi kadrosu var, personeli var. Bu okullar aracılığıyla iş adamları da cemaate bağlanıyor. Yani burası çok güzel bir şekilde ABD’nin casus borsası olarak kullanılıyor. Yazılı ifadelerde de var, benim internet sayfamda da var. İsteyen internet sayfasından bilgi alabilir.

Benim sitem 42 defa “hack”lenmiştir. Benim isim hakkıma ait bütün web adreslerinin hepsi satın alınmıştır. Bana yapılan icra, takip ve iftiralar Fethullah Gülen’in web sayfasında yer almaktadır. Bunların her biri için dava açtım ve bu davaları ben kazandım. Kazandığım bu davalar Gülen’in sitesinde yayımlanmadı. Ancak, beni toplumun nazarında güvenilmez bir insan olarak takdim etmek için, bana yapılan sahte icraların belgeleri Fethullah Gülen’in internet sayfasında yer almaya devam ediyor. Bunun için de 10 milyar liralık tazminat davası açtım. İnternet suçu işleyip, Nurettin Veren’i karalamak maksatlı sahte icra evraklarını kendi internet sayfalarında yayınlamalarından ötürü...

İşte gönül insanı, Mevlana gibi denen bu insan, Nurettin Veren’in icraatlarını sahte belgelerle kendi internet sayfasında yayınlayarak, ne derece gönül insanı olduğunu ortaya koyuyor. Kaldı ki Nurettin Veren gerçekten borçlu olsa –ki borçlu olmak ayıp değildir– bu onun fakirliğinin ve bu işi suistimal etmediğinin delilidir. Ben eğer Amerika’da 137 dönüm bir arazide 8 villa içerisinde 100 kişinin hizmetkârlığı içerisinde oturuyor olsaydım; bana herkes elimdeki yetkileri suistimal ettiğimi ve bu konumu kullandığımı söyleyebilirdi.

Evet, para trafiğinden bahsedecektik. Şimdi bakın bu okullar nasıl kuruluyor, nasıl işliyor? Ben gerçekten eğitim faaliyeti için (gece üniversite bitiren bir insan olarak) can-ı gönülden bu işe en öndeki birey olarak katıldım ve kurucusuyum ben bu okulların, hepsinin. Orta Asya’daki bütün okulların, ta Sibirya’ya kadar olan okulların hepsi için severek koştum. Balkanlar’daki bütün müesseseler için severek koştum. Fakat bunların, başka ülkelerin menfaatleri için bir atlama tahtası olduğunu ve başka ülkelerin casuslarının veya kırmızı-yeşil pasaportlu insanlarının oralarda görev yapmak bahanesiyle kendi ülkelerine adam transfer ettiklerini gördüm. ABD yandaşı veya AB yandaşı şeklinde beyinlerine bir fikrin empoze edildiğini gördüm...

İşleme şekli şöyle; “Biz bütün ülkelerin parlamentolarına hakim olacak bir sitem içerisinde adam yetiştiriyoruz” diyor Fethullah Gülen. Bugün bunun delilleri vardır. İnternet sayfasında (www. nurettinveren.net), özellikle Azerbaycan’dan, Kırgızistan’dan gelen mailler bunu açıkça ortaya koyuyor. Anneler babalar “Biz, Türk kimliği için çocuklarımızı bu okullara verdik. Ama şimdi bizi sorgulayan, bizi beğenmeyen kişiler oldular” diyorlar.

Merdan YANARDAĞ: Bu çocuklar şeriatçı mı oldular diyorsunuz?

N.V: Hayır, şeriatçı değil bu çocuklar; Fethullahçı. İslamcı da değiller, Allahçı da değiller, Fethullahçılar. Çünkü onlar için hizmet eşittir Fethullah olmuştur. İşin İslam veya Türklükle bir alakası olup olmadığına bakılmaksızın; kayıtsız şartsız Fethullah Gülen’in doğruluğu ve hakimiyeti üzerine kurulmuştur. Kendisi “Kutb-ul Aktab” çünkü. Annelerden gelen mektupları benim internet sayfamdan takip edebilirler izleyiciler.

M.Y: Fakat Özbekistan bütün okulları kapattı...

N.V: Evet doğru. Kapanma hikayesini de anlatayım. Aniden bir telefon geldi ve “Özbekistan’daki okullarınızda casuslar var” diyerek Kerimov okullarımızı kapattı.

Fethullah Gülen, tabii o gün bu okullardan birinci derecede sorumlu olan biz olduğumuz için, bize dedi ki: “Hemen git, Kerimov’a bir milyon dolarlık otomobil al. Hediye et. Bu işi düzelt.” Dedim ki; “Bir milyon dolarlık otomobil yok dünyada. Böyle bir paniğe de gerek yok. Giderim müsait bir zamanında randevu alır konuşurum.” Ben o dönemde onunla iş yapan bir işadamını aradım. İstenirse ismini de verebilirim. Benim şu anda kendisi ile aram bozuk. Ticari ilişkilerimiz vardı. Onlar bitti, “keşke daha evvel olsaydı beni dinlerdi” şeklinde beyanda bulundu. Daha sonra ben bunu dönemin cumhurbaşkanı Sayın Demirel’e bildirdim. O da dedi ki: “Kendisi bir hafta sonra buraya gelecek.” Tesadüf eseri böyle bir durum oldu. “Ben kendisine gerekeni söylerim dedi” ve meseleyi kolayca halledeceğini ifade etti. Yani Sayın Demirel bu okulların açılmasındaki o mektuplaşmanın hamili olarak bu mesele ile ilgilenmek durumundaydı.

Referans Mektuplarıyla Misyoner Okulları

Merdan YANARDAĞ: Mektuplar sizin adınıza mıydı?

Nurettin VEREN: Evet. Hatta ben Sayın Demirel’e dedim ki; siz bu mektuplara benim ismimi koymasanız, çünkü cemaat bu durumdan rahatsız olur. Kendisi de isimsiz mektup olmaz diyerek bu talebimi reddetti ve benim ismimi ısrarla yazdırdı.

Bir anekdot aktarayım. Ben Özal ile beş ülke dolaşıp onbir gün beraber bulundum ve bu ülke parlamentolarında bana konuşma fırsatı verdi. Özellikle kendilerinin ve o ülke cumhurbaşkanlarının da bulunduğu parlamentolarda. Burada fotoğrafları var 1992-93 yıllarında çekilmiş... Okulların, Türkiye ile o ülkeler arasında köprü olacağını anlattım. Fakat geldikten birkaç gün sonra Özal rahmetli oldu.

Bu meselede iş kesintiye uğramasın diye ne yapacağımı düşünmeye başladım. Fethullah Gülen Çamlıca’da misafir olduğumuz bir evden çıkarken bana şöyle dedi: “Eee Nurettin Bey! Adamın öldü şimdi ne yapacaksın.” Dedim ki; “O benim adamım değil”. Yani Özal ile yakın olmamdan biraz rahatsız gibiydi. Çünkü, kendisi kabiliyet ve potansiyel sahibi en ufak bir insanı dahi tehlike olarak algılar. Çünkü Fethullah Gülen’in halet-i ruhiyesi şu; herkesi Brütüs, kendisini de Sezar gibi görür ve halet-i ruhiyesi hiç kimseye güvenmez. Bunu psikologlar nasıl değerlendirir bilmem. Yani kendisi ile 30 sene kalan bir insana dahi güvenmeyen bir karaktere sahip.

Bizim Özal ile yapmak istediğimiz, Orta Aya’daki okullarımızın ve talebelerimizin desteklenmesi idi. O ölünce tabii işin duraksayacağını düşünerek üzüldüm ve kendisine “Demirel’e gidelim sayın Cumhurbaşkanı’na bu meseleyi açalım. Bu okullar bizim için faydalı, bunlar vasıtasıyla biz batıdan çok Asya’daki kendi insanımızla bir pakt meydana getiririz, bir iletişim içine girer ve hasret gideririz” dedim. Fethullan Gülen bana; “Demirel, adama günahını bile vermez. Kardeşine dahi bir kart vermez. Boşuna öyle bir şeye ümitlenme” dedi. Ben de buna rağmen yaptığım işin samimiyetine güvenerekten Sayın Demirel’e gittim. Randevu aldım, rica ettim.

M.Y: Sanırım Demirel sizin konumunuzu biliyor zaten. Cemaat içinde ve yönetiminde olduğunuzu biliyor...

N.V: Biliyor. Çünkü Özal ile yaptığımız işler açık meydanda. Manşetlerden verildi. Bu olaydan sonra Sayın Cumhurbaşkanı (Demirel) aynen şöyle dedi: “Sen nasıl bir şeye destek istiyorsun?” Ben de; “Efendim, aslında ben de çok bilmiyorum. Ama bizim orada başlattığımız bu okullar belli bir aşamasında bizi refere edecek, tavsiye edecek kurumlar olabilir” dedim. O anda aklıma bu geldi. Yani ben böyle bir düşünce ile oraya gitmedim. Daha sonra kendisi bana; “Nasıl bir şey istiyorsan yaz, getir ben imzalayayım.” dedi.

Ben Demirel’in bu yaklaşımını çok fevkalade bir şey olarak gördüm ve sevindim. Daha sonra ben Fethullah Gülen’e gelerek sevinçle, Demirel’in bize bu konuda yardım edeceğini söyledim. Kendisi yine; “O, insana günahını dahi vermez. Seni idare etmiştir” şeklinde cevap verdi. Ben bu işin arkasına takıldım, bu işin önder tabakasındaki arkadaşlardan benim çok sevdiğim Latif Erdoğan ile beraber Altunizade FEM Dershanesinde 33 numaralı odada, bir mektup örneği hazırladık. Yani o güne kadar böyle bir tecrübemiz de yok. Ve bu mektubu kendimize göre bir cumhurbaşkanına uygun olacağını düşündüğümüz bir üslupla hazırladık.

Daha sonra Sayın Cumhurbaşkanına, Çankaya Köşkü’ne giderek; “böyle bir mektup olabilir mi” diye kendisine sundum. O da yan odadaki Özel Kalem Müdürü Volkan Bozkır’a dedi ki; “Bu mektupta bir isim yok.” Ben oraya kendime ait bir mektup istemeye gitmedim. “Bu işle ilgili eğitim kurumlarının ülkenize de faydalı olacağını düşünüyoruz. Gereken ilgiyi göstermenizi rica ediyoruz” şeklinde bir taslak mektup götürdüm kendilerine. Sayın Cumhurbaşkanı dedi ki; “Bunun diplomatik bir dille yazılması ve bir şahsa güven mektubu olarak verilmesi lazım. Sen kendi istediğin insanları yanında götürürsün ama mektup senin kendi şahsına verilir. Bunun bir sorumlusu olur.” Daha sonra kendisi Volkan Bozkır’a verdi ve şu gördüğünüz kitapta olduğu gibi (Aytunç Erkin’in kitabında) o şekle getirdi ve hemen orada imzaladı. Bense teşekkür edip oradan ayrıldım. Ben mektubu alıp Altunizade FEM’e Fethullah Gülen’in yanına döndüm. Misafirhanede, oralarda yatıp kalkarız hepimiz... Yamanlar Koleji ve Fatih’teki Yamanlar Okulu ve İstanbul’da da en son Çarşamba’daki (Altunizade FEM’e taşındı) okulda 1998’e kadar kalındı. Ben o mektubu getirdiğim zaman arkadaki camlı bahçede sohbet halinde idi. Ve ben sevinerek, Sayın Demirel’in böyle bir mektup verdiğini, kendisine getirip örneğini de göstererek bildirdim. Böyle bir mektuptan pek hoşnut olmadı Fethullah Gülen. Onun bana bu kadar kıymet vermesinden rahatsız oldu.

Veren’in Güçlenmesi Gülen’i Rahatsız Ediyor!

Merdan YANARDAĞ: Yani sizin pozisyonunuzun yükselmesi, gelişmesi onu rahatsız etti. Böyle değerlendirebilir miyiz?

Nurettin VEREN: Fethullah Gülen çevresinde her türlü kabiliyetten rahatsız olan bir insan. Yanındakilerin kedisi, köpeği gibi olmasını ister. Bu tabir Barbaros Kocakurt’a ait. Fethullah Gülen’in yanında kalmak istiyorsan; onun arkadaşı dostu gibi değil, köpeği gibi olman gerekir. Yani istediği zaman sevmesine, istediği zaman hoşt deyip kovalamasına razı olursan kalabilirsin.

M.Y: Sizin yollarınızın ayrılmasının nedeni bu olabilir mi?

N.V: Tabii... Benim cemaatin bu bağımlı ve boyun eğen tavrından farklı bir yapım vardı. Çünkü ben Gülen’in müridi ve onun maaşlı memuru hiç olmadım. Bilakis ona yardım eden ve en sıkıntılı zamanlarında onu sırtında taşıyan, minnettar olduğu bir insan konumunda oldum. Onun için sürekli benden hoşnutsuz ve rahatsızdı. Yani itiraz edebilen, bir şey söyleyebilen, önünde çökmeyen –çünkü herkes karşısında diz üstünde oturur– bir kişiydim. Toplantılarda o koltukta oturur insanlar 6 saat 7 saat diz üstünde oturur, camide olduğu gibi.

Beni kabullenmekte zorlanıyordu. Benim, yine de hürmette kusur etmememe rağmen, bazı rahat hareketlerim ona batıyordu. Bu okullar kurulduktan sonra ben birine dahi gidip oturmayı, ismimi yazdırmayı düşünmedim. Hatta Gürcistan’dan fahri doktora, fahri profesörlük, Azerbaycan’dan kırmızı pasaport önerildi. Ben bunları o günkü mütevazılık anlayışıma göre kabul etmedim. Gereksiz gördüm çünkü, niyetimize göre bunlar hedef değildi. Biz işimizi yapıyorduk.

İşte, bu anlayışdaki, bu samimiyetteki okullara, daha sonra ABD elamanlarının İngilizce öğretmeni adı altında yeşil ve kırmızı pasaportlu olarak alınmasıyla durum değişti. Türk dünyasındaki kurulmuş bu dostluk ve güveni Washington kendisine tabakta sunulmuş bir pasta olarak gördü. İngiltere ve Amerika’dan bu şahısların gelmesiyle, bu iş Fethullah Gülen’in de ifadesiyle kendi kontrolünden çıktı. Şimdi bunu ister bilerek ister bilmeyerek yapsın, bunlar milletin hazinesidir, beynidir ve bunların ABD yandaşı haline getirilmeleri, hiçbir şekilde affedilecek bir davranış değildir. Masum gibi görülse bile... Oysa, cemaati ikna ederken kullandığı sloganlardan birisi de şuydu: “ABD olmasın da Çin veya Rusya mı olsun dünyanın tek hakimi! Onlar daha acımasız, Avrasya coğrafyasına, Türklere ve İslamiyet’e karşı.” Bunu, ölümü göstererek sıtmaya razı etme şeklinde hâlâ cemaate karşı kullanıyorlar. Yani, dünyanın mutlaka söz geçiren bir jandarmaya ihtiyacı var Fethullah Gülen’e göre.

M.Y: Irak’a saldıran, Müslüman bir ülkeyi işgal eden ve parçalayan bir ülkeden söz ediyoruz. Üstelik bölgede bir başka ülkeye (İran) saldırmaya hazırlanan, 400 bin kişiyi öldüren Amerika böyle aklanıyor cemaat içerisinde, öyle mi?

N.V: Evet, ehveni şer olarak niteleniyor. Buradaki şer, “ulusalcılık, laikçilik,” yani biz oluyoruz. Ehveni şer ise Vatikan ve ABD.

Biz, Mustafa Kemal Atatürk’ün, büyük önderimizin de her zaman izinde olacağız. Bana gelen maillerden birinde şöyle yazıyor: “Ne olur bizi öldürün. Bu Amerikan piçlerini karnımızda taşımayalım.” Bunları duyan insanların nasıl ABD’yi desteklediğini ben insafınıza bırakıyorum. Oy verenlere de soruyorum. Dört yüz küsur bin insanı öldüren bir devletin adaleti ne olabilir. Bunların medeniyeti, merhameti ne olabilir? (Nurettin Veren burada ağlıyor.)

Fethullah Gülen’i CIA Koruyor!

Merdan YANARDAĞ: Sayın Veren, bir seyircimiz şunu soruyor: “Fethullah Gülen’i Amerika’da CIA mı koruyor? Kendisi de (sizden söz ediyor) madem orada otuz gün kalmış bu ilişkiyi biliyor olması gerekir.” Bir başka seyircimiz ise, “Nurettin Bey otuz beş sene içinde bulunduğu bir ortamın yanlış olduğunu birden bire mi anlamış?” diyor. Buyurun...

Nurettin VEREN: Evet, ben otuz beş sene sonra anladım. Şu anda hâlâ anlamayan ahmaklar da, ne Allah’ın kitabına ne hakka ne vatana uyan ve on senedir ABD’ye sığınan, kuyruk olan, papazların eteğini öpen insanı neden takip ettiklerini sorsunlar. Ben otuz beş sene sonra uyandım ahmaklığımdan ve bu hipnozdan. Hâlâ bu toplu hipnozdan uyanamayan ahmaklar da Kur’an ile ölçsünler Fethullah Gülen’in icraatlarını.

M.Y: Bir seyircimiz, merak ettiği için tekrar sormuş; “ABD’de Sayın Veren’e yapılan saldırı neydi kısaca bir kez daha anlatabilir mi?” demiş. Bu sorunun yanıtı için seyircilerim daha sonra internet sitemize bakabilirler.

Şimdi, yeniden şuraya gelelim Sayın Veren; Samanyolu Televizyonundan söz ettik. Sizin hisseleriniz sahte imzalarla elinizden alındı. Zaman Gazetesinde de bu genel vekâlete göre siz asil kurucular arasındasınız. Hisseleriniz var. Şimdi bu vekâlet çok geniş kapsamlı. Bütün bu kuruluşların tek yetkilisi sizsiniz.

N.V: Pardon. Arkadaşlar madem soruyor, ben bu mücadeleyi yürütmek için neden bekledim, niye daha sonra yaptım, önce onu anlatayım.

Ben bu cemaatin gidişini beğenmediğimi Fethullah Gülen’in yazılı mektubunu yayınlayarak internet sayfamda anlattım. Yani benim bu işe tepki koymam, engellemeye çalışmam, daha sonra bu işin samimiyetten çıkıp, raydan çıkıp ihanet denecek boyutlara gelmesine, stil ve tarz değiştirmesine karşılık bu mektup elimde. Yayınladım ben bunu.

Fakat bu mektuptan, yani ayrıldıktan sonra tekrar tekrar şunu sorsunlar: “2003-2004 yıllarında Nurettin Veren’i tekrar neden Zaman Gazetesinin genel koordinatörü olarak gazetede ilan ettiler her gün. Bunun bir belgesi var mı o arkadaşlarda! Madem Nurettin Veren bu konularda tepkili neden 2003 ve 2004 yıllarında Zaman Gazetesinin genel koordinatörü olarak yazıldı. Ben oradan maaş mı aldım bir sözleşme, anlaşma mı yaptım!

Ama ben bugün bu davanın peşine düştüysem milletin malı başkalarına peşkeş çekildi diyedir. İsimlerini veriyorum. Ben buradan diyorum ki; bu altı yüz kişi ile Ankara’da Dedeman’da yapmış olduğumuz kuruluş toplantısında 300’e yakın ortak ile kurulan bu şirket, sonradan zengin olmuş insanlara, bu hisseler nasıl ciro edilmiştir? Acaba haberleri var mı?

Kendilerine boş kağıtlar imzalatılarak veya bazılarının yerine sahte imzalar kullanılarak 300 kişiye yayılmış olan bu hisseler nerede, kimin elindedir? Bu boş kağıtlar niçin Ali Çelik ve İzzet Akel gibi iş adamlarına ciro edilmiştir? Daha mı sadık bulundukları için, daha mı güvenilir bulundukları için? Bunlar öldükleri zaman bu şirket hisseleri ve bu anonim hisseler ne olacak? Bu mallar cemaat vakıf iken, milletin malı iken niçin başka insanlara peşkeş çekilmistir? Nedir öncelikleri ve tercih ediliş sebepleri? İzmir’deki Şifa Hastaneleri de bir şirket olmuştur. Dernek, vakıf ve holding. Vakıf nasıl holding olabilir? Buradan soruyorum ve açıklıyorum; Dr. Mahmut Akdoğan nasıl bu Şifa Hastanelerinin % 99.9 hissesinin sahibi olmuştur? Dünyada bunun emsali var mı? Bu ülkede defterdarlık, SPK ve diğer mali kuruluşları denetleyen kuruluşlar varsa; milletin kurduğu bu vakıflar nasıl şahıslara peşkeş çekilmiştir?

Bunlar peygamber soyundan mıdır? Veya böyle bir şey dahi olsa bu vakıflar bunlara peşkeş çekilebilir mi? Niçin milletin malları şahıslara peşkeş çekilmistir? Vakıflar ve dernekler nasıl holding olmuştur? Gönül derken küpler para ile dolmuştur. Nerde var böyle bir Yunus Emre, bir Mevlana –ki Fethullah Gülen, cemaati tarafından daha üst bir mertebeye konmuştur– milyar dolarlara hükmeden? Vatikan’da Papa’nın elini öpen, ABD’de sefa süren...

Gülen Bütün Adamlarını Dinliyor!

Merdan YANARDAĞ: Seyircilerimiz size çok teşekkür ediyorlar. Tüylerinin diken diken olduğunu, duydukları karşısında donakaldıklarını söyleyenlerin sayısı epeyce fazla. Sayın Veren; Bakırköy 6. Noteri Semih Aydın imzalı, 82.618 sayı numaralı, İlhan İşbilen tarafından size verilen bu vekâletnamede ve belgelerde görüldüğü gibi; sahip olduğunuz ve devredilen yetkilerle, bu şirketlere ilişkin istediğiniz her şeyi yapabilecek durumdasınız.

Nurettin VEREN: Evet. Burada sayın İlhan İşbilen’i de tenzih ederim. Kendisi gerçekten çok namuslu ve saygıdeğer bir insandır. O da benim gibi yönetimi döneminde her istediğini yapabileceği yetkilerle donatılmış olmasına rağmen hiçbir şeye tenezzül etmemiştir. Kendisi bu görevi bana teslim ettiğinde bir evi dahi yoktu. Elli yaşın üzerinde olmasına rağmen evlenmemişti. Bu derece sadık ve dürüst bir insan olmasına rağmen Fethullah Gülen tarafından sürekli ajan olarak itham edilmiştir.

Fethullah Gülen kendi usulü ile insanları birbirine koç gibi tokuşturarak, arkadaşları birbirine düşman haline getirirdi. Fethullah Gülen beni İlhan İşbilen’den bu görevi almaya zorladı. O arkadaşım da ceketini aldı, arkasına bakmadan bu görevi bana teslim edip gitti. Sadece kendisine ait, 68 model tek kapılı bir Anadol’u vardı. O araç gerçekten müzeliktir. Anadolu’yu 2 milyon kilometre karış karış dolaşmış bir Anadol otomobildir o. Buna rağmen Fethullah Gülen cemaatin içerisinde bunun odasına dinleme cihazları koydurdu. Bütün arkadaşların odalarına da dinleme cihazları koyduruyordu.

Bütün FEM dershanelerinde ve misafirhanelerinde dinleme cihazları vardır. Dinleme raporlarını da benim elime verdi. Bu raporlar da benim elimdedir. Kendi arkadaşlarını dinletecek kadar vehim sahibidir. İşte dünyaya empoze edilen, dünyanın kurtarıcısı Kutb-ul Aktab’ın bu yönlerini programlarda, Allah izin verirse bizi yok etmezlerse, bende de bu azim ve kararlılık varken anlatacağım. Bu ülkeye bu vatana hizmet şuuru için ben bunları yaptım. Bugün de bunların korunup kollanması ve bu millete geri döndürülmesi için aynı kararlılıkla mücadele edeceğim. Fethullah Gülen bütün arkadaşlarını dinletir. Beni ona, onu bana, ötekini diğerine dost olamayacak konuma getirir.

Bakın aynı mahallede oturan on arkadaşı sayıyorum. Bu işin içinde önder nitelikli kişiler. Bir sene içinde, birbirlerini bir defa olsun ailece ziyaret etmemişlerdir. Muhalif bir potansiyel oluşturur diye. Böyle vehim içindeki bir insanın peşinden gidenlere, benim bunları hayatımı tehlikeye atarak söylemem bir vecibedir. Bu insanın dünyayı yönetecek nitelikte bir karizmaya sahip olduğunu, sembol olduğunu anlatanlar da bu işin tek elde olmayacağını, bu konuma getirilen kim olursa olsun, Hz Ömer dahi olsa, şirk unsuru olacağını, yani yargılanamayan, sorgulanamayan, hiçbir hesap verme zorunluluğu bulunmayan kişinin şirke düşeceğini, yani Tanrı’ya ortak olacağını bilsinler.

M.Y: Anketimizdeki son durumu verelim; katılanların toplam sayısı seksen binin üzerinde şu anda. Oranlar %50, %50. İlginç bir sonuç, sert bir çekişme yaşanıyor. Sonucu biz de merak ediyoruz.

Sizin savcılığa verdiğiniz dilekçeye gelelim biraz da. Adını saydığımız şirket ve kuruluşlarda sizin hisseleriniz vardı, peki bunlar ne oldu? Sahte imzalarla mı el değiştirdi? Durum nedir?

N.V: Şimdi değişik şeyler oldu. Bütün ortaklardan boş kağıda atılmış imzalar alındı. Bana da o zaman imzalı bir kağıt, yani bir tarafı imzalanmış, hisselerini sat diye bir teklif geldi veya hisseni devret... Çünkü senin işin çok dediler. Daha o zaman böyle bir kopma, ayrılma yoktu. Teklifler geldi. Ben şu anda diğer şirketlerde, yani üniversite ve okul açan şirketlerdeki hisselerimin bir şekilde benim imzalarım taklit edilerek veya almak için verdiğim vekâlet kullanılarak, tarafıma hiçbir bilgi verilmeden birilerine ciro edildiğini ticaret sicillerden çıkardım ve avukatıma verdim. Avukat bey de bunun üzerine ihtar çekti ve dava açtı.

Şimdi Nurettin Veren burada bir mal sahibi olmak için bu davaları açmadı. Millete ait bir malın kişilere ciro edilmesi, kişilerin şirket sahibi olarak bunları ele geçirmesi için kullanılmasına bir tepki olarak hak arıyor. Milletin hakkını arıyor. Yani kişisel hisselerimin peşinde değilim ben. Hisse sahibi olmak isteseydim bunları hiç kılımı kıpırdatmadan zaten yapabilirdim. Ama millete ait mallar kimin emriyle kime verildi! Bu şahıslar belli. Hissenin alındığı şahıs da verildiği şahıs da belli. Ticaret sicillerinde bunlar bellidir, hukukçular bilir. Niçin bu şahıslar tercih edildi ve tercih eden kimdir? Danıştay’da yapılan –ki bir katliamdı diyorum ben ona– ülkenin gözbebeğine sıkılan bir kurşundur. Bu kurşunun araştırılması yapılırken bir telefon irtibatını çete oluşumuna delil olarak gösteriyorlar. Ben ise somut deliller sunuyorum, daha ne bekleniyor bilmiyorum.

M.Y: Siz burada birinci dereceden tanık olduğunuzu söylüyorsunuz. Hatta kendinizi dahi ihbar ediyorsunuz...

N.V: Evet ve buradan diyorum ki; ey cumhuriyet savcıları! Ey adîl yetkililer! (Milletin hakkını hukukunu korumaya yemin etmiş kutsal kişiler bunlar. Hakkı temsil edenler kutsaldır. Hakkın karşısında olanlar kutsal değillerdir.) Ülkenin içinde çete var mı, askerin içinde çete var mı deniyor. İşine gelen yerde bir fotoğrafı çete oluşumuna delil gösteriyorsa; ben burada elli tane, yüz tane belge ve fotoğraf gösteriyorum. Burada devlet içinde ikinci hakimiyet olmuş bir örgüt vardır. Ve en kötüsü de “Allah Allah” şiarını kullanarak, dini bir görüntüye bürünüp, eğitim sistemini kullanarak, kendisine bir paravan yapıp arkasına saklanan bir örgüt vardır. Din ile insanları aldatmak vardır. Eğitimle insanları aldatmak vardır. Dinle insanları kendine bağlayıp kendini kutsal bir hale getirmek vardır. Bu neresinden bakılırsa bakılsın bir zulümdür, bir şirktir, bir hakkın gaspıdır. Savcılar bu işin peşine düşmeli. Devletin içerisinde bir örgüt müdür değil midir bunu takibini yapmalı. Bir memlekette iki tane idareci, bir köyde iki tane muhtar olmayacağına göre burada ülkeyi ve dünyayı idare etmeye çalışan bu örgüt gözardı edilmemelidir.

Bakın en son cemaat içine yayılan bir fikri söylüyorum: “Bütün ülkelerdeki parlamentolarda adamlarımız var” deniyor. Artık o okullardan mezun olanlar Türkiye ile Avrasya’daki Türki Cumhuriyetler arsında bir köprü değil; o şahıslar Fethullah Gülen’e sempatizan, batıya sempatizan, ABD’ye sempatizan yetiştiren, haftada 22 saat İngilizce gören adı Türk, Türki Cumhuriyetlerdeki kardeşlerimizdir. Onlar da Türkiye’de olduğu gibi batıya transfer ediliyor. O ülkelerdeki öğrenciler yüksek okul eğitimi aldıktan sonra ABD’ye gidiyorlar ve döndüklerinde kendi ülkelerinin parlamentolarında üst düzey yetkililer olarak görev alıyorlar. İnanmayanlar varsa gelsinler. On binlerden bahsediyoruz. Şu anda en son yapılan şey, izah ve ikna metodu uygulamaktır. “Amerika’da on bin civarında ögretim üyesi arkadaşlarımız var, ABD eyalet parlamentolarına arkadaşlarımız var” deniyor. Profesör, doçent ve doktorlardan bahsediyoruz. Talebe değil bunlar. “Adanmış ruhlar” diye yazı yazılıyor. Adanma Allah’a olur. Bir ruh Allah’tan başka hiçbirşeye adanmaz. Vatanından ve bayrağından başka hiçbir şeye adanmaz.





II. BÖLÜM[5]


FETHULLAH GÜLEN’İN MALİ KAYNAKLARI,



ORDU VE POLİS ÖRGÜTLENMESİ

Nurettin Veren ve Adil Serdar Saçan Açıklıyor!

Merdan YANARDAĞ: Biliyorsunuz geçen hafta Fethullah Gülen’in örgütünü deşifre eden bir program yaptık. Fethullah Gülen’in başyardımcısı olan Nurettin Veren buradan bir çağrı yapmıştı; “Ben bu davanın hem tanığı, hem sanığıyım ve herkesi göreve davet ediyorum. Ben bu hususta yargılanmaya hazırım” diye...

Sevgili izleyiciler, sizlerden çok yoğun ilgi geldi. Benim ve Kanaltürk’ün mail adresine on binlerce övgü, destek ve teşekkür mesajlarının yanı sıra, çok sayıda küfür ve tehdit içeren mesajlar da geldi. Kuşkusuz küfür ve tehdit mesajları gönderenler Fethullah Gülen taraftarlarıydı ve bunu da açıkça yazıyorlardı. Söz konusu küfürleri burada açıklamak mümkün değil. Çünkü bu küfürlerden örnek vermek için, gönderenlerin ahlakına ve terbiyesine sahip olmak gerekir.

Tehditlere gelince... Yolları açık olsun.

Sevgili izleyiciler, bu programı, devam ettireceğimizi geçen hafta söylemiştik. Yani bugün Fethullah Gülen’in gizli örgütünü deşifre etmeyi sürdüreceğiz. Sayın Nurettin Veren bugün yine bizim konuğumuz.

Ayrıca bugün başka bir konuğumuz daha var; Dr. Adil Serdar Saçan. Kendisi, İstanbul Emniyet Müdürlüğü Organize Suçlar Şubesi Eski Müdürü. Polis Akademisi ve Hukuk Fakültesi mezunu, İstanbul Üniversitesi Siyasal Bilgiler Fakültesi Kamu Yönetimi Bölümünde doktora yapmış. Yaklaşik 20 yıl emniyet örgütüne hizmet eden eski bir polis.

Adil Serdar Saçan, AKP hükümeti kurulduktan sonra görevden alınan ilk polis şeflerindean biri. Emniyetteki Fethullahçı örgütlenme hakkında hazırladığı raporlar, yürüttüğü soruşturmalar, mafyaya karşı verdiği mücadele ve AKP’ye yakın bazı şirket ve kişilerin karıştığı yolsuzluk suçlarına yönelik gerçekleştirdiği operasyonlar nedeniyle dikkati çeken bir emniyet müdürü. Başarılı bir sicile sahip olduğu halde meslekten çıkarılan bir uzman. Şu anda İçişleri Bakanlığıyla karşılıklı açtıkları davalar devam ediyor.

Biz geçen hafta kaldığımız yerden devam edelim... Fethullah Gülen örgütünün para kaynaklarını, finans yönetimini, mülkiye, silahlı kuvvetler ve emniyet örgütü içindeki yapılanmasını, valilikler ve kaymakamlıklar düzeyindeki örgütlenmelerini değerlendireceğiz bu akşam. Fethullah Gülen’in İslamcı dünya içindeki yerini, taraftarlarının kendisine bakışını inceleyeceğiz.

Zannediyorum finans kaynaklarına dair açıklamaları burada değerlendirdiğimizde, herkes gerekli sonuçları çıkaracak, cevaplarını alacaktır. Çünkü, çok büyük ve kayıtsız bir mali gücün kontrol edildiği, harcamaların denetlenmediği bir sistemden de söz ediyoruz. İnsanların inançlarının kötüye kullanıldığı, aldatıldığı, dolandırıldığı bir örgütlenmeden söz ediyoruz. O bakımdan bizim programın hem lafzına hem ruhuna uygun bir konu olduğunu düşünüyorum. Bunu belirtmekte yarar var.

Sayın Veren, şöyle başlayalım isterseniz; bize Fethullah Gülen örgütlenmesinin sistematiğini anlatabilir misiniz? Nedir bu örgütlenme, nasıl yönetiliyor ve nasıl yayılıyor? Buyurun.

Nurettin VEREN: Öncellikle, dün yıldönümünü andığımız, bütün medyamızın da gündeme getirdiği, 2 Temmuz 1993 Sivas Katliamını kınıyorum. Milletimizin cehalet ve meczupluğun ne noktaya geldiğinin açık bir göstergesi bu katliam. Bugün de yıldönümü olması vesilesi ile ölenlere yüce Rabbimizden rahmet diliyorum. Aynı katliamın bir benzerini de sınırımızın hemen yakınındaki Filistin milleti yaşıyor. Yüce Rabbimizden merhamet ve bu katliamı durdurması için insaf dileyerek; insanlık adına yapılan bu katliamların hiçbir şekilde izahı olamayacağını düşünüyorum. Ayrıca Sivas Katliamının on üç yıldır faillerinin bulunmamasını ve cezalandırılmamalarını da esefle karşılıyorum.

Aynı zamanda şu anda ABD’nin yandaşı olarak ABD’de ve AB’de hak arayan insanlarımıza şunu söylemeleri için, başta Fethullah Gülen yandaşlarını insafa davet ederek diyorum ki; Usame Bin Ladin’i terörist olarak ilan eden Fethullah Gülen’in, devlet terörü karşısında da aynı şekilde bu Filistin’de ve Irak’ta yapılan katliamları niçin kınamadığını ve sessiz kaldığını sormalarını istiyorum. Yani bir tarafta daha önceki kitaplarında yazdığı gibi; Saddam’ın attığı füzeler sonucu ölen birkaç İsrailli çocuk için çok üzüldüğünü, uykularının kaçtığını ve bayıldığını söyleyen Fethullah Gülen’in bugün bir buçuk milyon Filistinli’nin karadan ve denizden bir tek onbaşı karşılığında, gerek siyasi liderlerinin, başbakanlarının ve bütün Filistin halkının denizden ve karadan bombalanarak sivil insanlara yapılan bu katliama niçin tepki göstermediğini merak ediyorum. Ermeni soykırımını gündeme getirenleri de insafına havale ediyorum. Doksan yıl önce olan bir tehcir olayını, bize katliam diye dayatmak isteyen medeni dünyanın da gözüne sokulması için; Fethullah Gülen’den de, dünya milletlerinden de bir özür dilemelerini ve bu olaya müdahale etmelerini istiyorum. Bunun için taziyelerini yayınlamalarını bekliyorum.

F. Gülen’in Temsilcileri Programa Gelmedi

Merdan YANARDAĞ: Peki çok teşekkür ediyorum. Ben hemen bir hatırlatma yapmak istiyorum, geçen hafta seyircilerimizden birinden şöyle bir soru gelmişti: “Neden Sayın Veren’ in karşısına cemaatten biri çıkmadı?”

Sevgili seyirciler! Şu önemli; biz Fethullah Gülen cemaatine yakın olduğunu düşündüğümüz bazı isimleri davet ettik, faks çektik, defalarca telefon açtık ve kendileriyle görüştük. Ben davet ettiğimiz kişileri açıklamak istiyorum. Zaman Gazetesi Genel Yayın Yönetmeni Sayın Ekrem Dumanlı. Kendisini programımıza ısrarlı şekilde davet etmemize rağmen katılmayacağını bildirdi. Diğeri, Yazarlar ve Gazeteciler Vakfı Başkanı Sayın Harun Tokak. Kendisi de hem faksımıza hem telefonlarımıza, ısrarlı şekilde not bırakmamıza rağmen yanıt vermedi. Kendisi adına sekreteri katılmayacağını bildirdi. Diğer davet ettiğimiz kişi ise, Marmara Üniversitesi İlahiyat Fakültesi ögretim üyelerinden Prof. Dr. Suat Yıldırım. Kendisi hiçbir biçimde böyle bir programa katılmayacağını, aracı kullanmadan doğrudan belirtti. Prof. Yıldırım’ı biliyorsunuz, Fethullah Gülen’in isteği üzerine yeni Kur’an-ı Kerim mealini yazan ve kitabı “Kur’an-ı Kerim’in İncilleştirilmesi” diye eleştirilerek yeni bir tartışma yaratan ögretim üyesi. Kendilerini defalarca ve ısrarla davet etmemize karşın bu programa katılmadılar. Davetimiz hâlâ açıktır kendilerine.

Sayın Veren’in ve Sayın Saçan’ın az sonra yapacakları açıklamalara itiraz eden, buna karşı sözü olan herkese programımız açıktır. Kendileri gelmediler, eğer gelselerdi onlara da birer koltuk verip burada tartışacaktık... Sayın Veren neden gelmediler bu kadar ısrarla davet etmemize rağmen? Bu isimleri siz de önermiştiniz?

Nurettin VEREN: Evet bu isimleri ben de önermiştim. Şu anda önde görünen ve Fethullah Gülen’in kuryeliğini yapan herkesi davet ettim ben. Hatta Fethullah Gülen’i de. Eğer kutsiyetinden, azizliğinden ödün verme fedakarlığını gösterebilseydi veya bizim burada yapacağımız açıklamalara yürekliliği olup yanıt verebilseydi milletimizin olayları görmesi ve karar vermesi daha net bir hale gelebilirdi.

Geçen hafta cuma günü Antalya’da davet edildiğimiz bir konferans esnasında ısrarla Fethullah Gülen ile olan daha önceki tartışmalarımız soruldu ve “Neden bu kopma meydana geldi ve niye bunun otuz beş sene farkına varamadınız?” gibi sorulara cevap verdim. Ben tabii, özellikle bu kısımları biraz hızlı geçerek, duygusal yanını kısa tutarak milletimizin bu örgütün niyet ve hedeflerini öğrendikten sonra neler yapması gerektiği hususunda birlik çağrısı yaptım. Ve bütün üniteler için şunu söyledim; bize verilen bu vekâletle, milletimizin bize kazandırdığı bu itibarla, Türkiye’nin içerisinde binlerce hazırlık kursu, üniversite talebelerinin yurtları, ilkokul eğitim seviyesinde kurslar (Anafen), üniversiteler ve hastaneler açtık. Milletimizin öz kaynakları ile imece usulü ile yapılan eserlere sahip çıkması ve bunları kaptırmaması için takipçi olmalarını öğütledim.

Çünkü aldığım telefonlar, fakslar ve ısrarlı sorularda hep, “Niçin Fethullah Gülen Amerika’da” deniyor. Tarlalarını veren, kamyonunu veren, kurban bağışında bulunan insanların paralarıyla fakir talebelerin eğitimi için yapılan bu okullarda niçin paralı eğitim verildiğini, yıllık on beş yirmi milyara ulaşan paralarla, fakirin cebinden çıkan paralarla yapılan bu okulların zenginlere hizmet eden, paralı bir ticarethane haline dönüştüğünü soruyorlar. Biz bu okulların kuruluşunda köy köy, mahalle mahalle, Ramazan Ramazan, hatta Ramazan ayı içerisindeki ve kurban döneminde toplanan kuruş kuruş, himmet ve yardımlarla fakir çocuk okutmak üzere bir vekâlet aldık milletimizden. Bu insanlar, tarlalarını, çiftlerini, hayvanlarını satıp bizlere veren insanlar. Eğitim için bize yardım eden insanlar şimdi soruyor, niçin?...

Ben de dedim ki; “Biz sizden bunları şu niyetle aldık. Ve fakir Anadolu insanının eğitimi için bu kurumlar meydana geldi. O zaman siz bu yaptığınız işe sahip çıkın; paralı kolejler haline dönmüş, beş yıldızlı oteller haline gelmiş, beş yıldızlı hastanelere dönüşmüş yerlerin önüne gidin, yetkililerine sorun. Bunlar niçin fakir insanlara hizmete değil de para kazanmaya yöneldi, deyin. Dernek iken, vakıf iken bunlar nasıl tek kişinin mal varlığı haline geldi ve para basan ticarethanelere dönüştürüldü. Ben sadece bir kıvılcımla insanımıza yapılan bu haksızlığı açıklamaya çalışıyorum. Emniyet teşkilatının kendi içerisindeki çürük elmaları ayıklaması lazım. Mülkiyedeki insanlar biz bu görüşte değiliz veya biz bu örgüte üye değiliz diyorlarsa; bu örgüt içerisinde çalışan çürük elmaları ayıklaması lazım.

“Cemaatin Malı Halka Ait, İade Edilmeli”

Merdan YANARDAĞ: Adım adım gidersek... Şimdi bir örgüt var ortada. Bu örgütlenme için bir hedef olması lazım. Ayrıca, bu örgütlenmenin bir mimarisi, bir şeması veya hiyerarşisi, bir sistematiğinin olması lazım. Örneğin emniyette, silahlı kuvvetlerde, mülkiyede yani bürokraside (daha çok valiliklerde ve kaymakamlıklarda) niçin ve nasıl örgütlenildi? Hedef neydi? Zannediyorum bir de örgüt yemini var...

Nurettin VEREN: Arkadaşlarımdan bir tanesi –Azerbaycan’daki bir üniversitenin başına rektör olarak götürdüğüm bir arkadaşımız– elimle takdim ettiğim, Haydar Aliyev ile görüştürüp kendisine Kafkas Üniversitesi’nin rektörü olarak kabul buyrulmasını istediğim bir arkadaşımız, daha sonra avukatı vasıtasıyla böyle bir örgüte üye olmadığını beyan etmişti. Bunun üzerine ben de bununla ilgili elimde bulunan fotoğrafları internet sayfamda yayınladım, “www.nurettinveren.net” adresini lütfen seyircilerimiz ziyaret etsinler. Oradaki dökümanları indirebilirler.

Bu örgüte para veren yurttaşlarımızın yaptıkları işe sahip çıkmaları ve onu koruyup kollamaları gereklidir. Bu yiğitliktir. Yaptığı işten geriye çekilip inkar etmek dönekliktir.

Bu arada gazeteci yazar Sayın Ahmet Hakan (Coşkun) Bey’in bana ithafen bir köşe yazısında yazdığı metni üzülerek okudum ve kendisinin sipariş üzerine bir yazı yazdığını gördüm. Çünkü bizim geçen haftaki programı hem izlememiş, bundan evvel de yapmış olduğumuz Aydınlık Kürsü programlarına hiç bakmamış, sadece birisinin hatırına sipariş üzerine masa başı bir yazı kaleme almış. Olayı hiç bilmeden bir değerlendirmede bulunmuş. Biz bu işlerle ilgili ihbarcı durumunda değiliz, özellikle bu işin sahibi olduğumuzu beyan ediyoruz. Özellikle bu okulların ve üniversitelerin yurtdışındaki açılışlarında Nurettin Veren’in imzası vardır ve ben hiçbir şekilde yaptığım işin pişmanlığı içerisinde değilim. Bilakis bunlar benim hayatımın gayesi olarak inanarak, yaptığım şeyler. Hesabını vermeye hazırım. Niyetimi sorgulayanlara geçen hafta burada açıkladığım gibi yine açıklarım.

Ahmet Hakan’ın özellikle vurduğu nokta, döneklik ve yaptığı işten vazgeçip kaçma. Biz yaptığımız işin sahibi olmak için bu mücadeleyi veriyoruz. Bu olayın milletimize ait bir birikim olduğunu, bir hizmet ünitesi olduğunu, bunu alıp kaçan ve dış mihraklara ciro eden insanların peşinden, milletimize ait olan bu malı geriye almak için uğraşıyoruz. Yani Nurettin Veren yaptığı bu işin başkalarına kaptırılmaması için bu mücadeleyi veriyor. Tabii ki bu mücadele sadece bana ait değil. Katkılarıyla bu müesseseleri kuran insanlara ben buradan bir çağrıda bulunuyorum. Herkes katkıda bulunduğu kendi bölgesindeki, yöresindeki fakir çocuklar için kurulan bu müesseselerin yakasına yapışsın: “Biz dernek ve vakıf diye verdiğimiz bu paraların hesabını soruyoruz, makbuzunu istiyoruz, nerelere harcandığını görmek istiyoruz” desinler. Vakıf olan bu müesseselerin –ki Şifa Hastanelerini geçen hafta açıklamıştım– evet bu hastanenin hisselerinin %99.9’unun Dr. Mahmut Akdoğan’a nasıl ciro edildiğininin ve tamamının sahibi kılındığının hesabını sorsunlar.

Konya’dakiler, Konya’da fakir çocukları okutmak için kurulan okulların mütevelli heyetlerine, bu kuruluşlar vakıf iken niçin paralı holding haline döndüğünü sorsunlar. İstanbul’daki, İzmir’deki ve yurtdışındaki şirketlerin yetkilileri niçin paralı, para kazanmaya matuf holdingler olurlar. Hesabını sorsunlar ve verdikleri yardımların takipçisi olsunlar diyoruz...

Ben de Nurettin Veren olarak altına imza attığım bu okulların, bu üniversitelerin takipçisi olarak bunların hesabını soruyorum. Gerek Samanyolu Televizyonunun gerekse Zaman Gazetesinin imece usulü kurulduğunu geçen hafta da açıklamıştık. Cami gibi umuma ait bir şeyi nasıl holdingleştirip, hisseleri değişik imzalarla, açığa atılan imzalarla alınarak istediği kişilere ciro ettiğinin takipçisi olsun. Zannediyorum ilk defa 93 yılında Samanyolu Televizyonu 300 küsür ortak ile kurulmuştu. Buradan o ortaklara sesleniyorum. Herkes hisselerinin nerede olduğunun, kime ciro edildiğinin, nasıl üç kişinin şahsi malı haline geldiğinin hesabını sorsunlar.

Devlet Kurumlarında Örgütlenme Oranı %70’e Ulaştı

Çünkü insanlar, sadece sevap kazanma düşüncesi ile verip arkasını aramıyorlar. Ama eğer verilen paralarla yapılan işler bir sevap kazandırıyorsa yapılan ihanete de ortak olunacağı için herkes yaptığı yardımın takipçisi olmalı,hesabını sormalı. Bunun manevi mesuliyetinin altına girmemeli. Diğer ünitelerdekileri şu, şu, şu anayasal kuruluşlarda, yasal bütün ticari kuruluşlarda, medya gruplarında bu örgütlenme vardır. Yüzde oranları ise ortalama 70’tir. Bazı ünitelerde %90’dır, bazısında %80’dir. En düşüğü %40’tır. Her devlet ünitesi, içindeki Fethullah Gülen örgütünün temsilcilerini tespit edip ayıklama yoluna giderek bu işe katılmalıdır. Yoksa bende sihirli bir değnek yok.

Bana gelenler diyor ki bazen; “Nurettin Bey siz bunları bize açıklar mısınız? Emniyet teşkilatında örgütlenme %75-80 diyorsunuz. Şimdi bunlar kimdir bize söyler misiniz?” Bu örgütlenme öyle yaygındır ki, mesala Emniyet Teşkilatında on binlerden bahsedilebilir. Ama zor bir şey değil. Çünkü bir kişi iki kişi değil bunlar.

Adil Serdar SAÇAN: Biz isim isim söyleriz diyoruz Sayın Veren ama, kimse dinlemiyor.

Merdan YANARDAĞ: Şimdi tekrar vurgulayalım bu noktayı, çünkü önemli. Bazı devlet kurumlarında %80, %90’lara ulaşan bir Fethullahçı örgütlenme var diyorsunuz. En az % 40 oranında her kurumda örgütlü olduklarını, Türkiye genelindeki ortalamanın ise % 70 oranına ulaştığını belirtiyorsunuz. Herhalde yönetici düzeyindeki örgütlenmeden söz ediyorsunuz. Bu çok yüksek bir oran değil mi?

Nurettin VEREN: Yani bu oranlar gözden kaçacak, bulunamayacak oranlar değiller. O zaman ben bu teşkilatın üyesi değilim diyen grup, teşkilatın üyesi olan arkadaşlarını, çürük elmaları, o teşkilatı takibe almalıdır ve bu işin önünü kesmek mecburiyetindedir. Mesuliyeti vardır. Yoksa bu mücadeleyi insanlar tribünde seyreder. Tıpkı bir maçta gol atan tarafları alkışlar gibi heyecanla bizim programlarımızı, Nurettin Veren ve Fethullah Gülen çatışması gibi seyrettirmek istemediğimden dolayı bunları konuşmuyorum. Canımı ortaya koyarak açıklamalarda bulunuyorum.Yaptığım bu işin sahibiyim diyorum. Bu malı Fethullah Gülen’den alıp, yurt dışında değişik örgütlere değişik sistemlere ciro etmesinin önüne geçmek istiyorum.

Fethullahçılar, TSK’da Nasıl Örgütlendi?

Merdan YANARDAĞ: Peki emniyet teşkilatında, adalet teşkilatında, maliyede, sağlıkta, askeriyede Fethullahçıların örgütlenme yöntemlerinden bahseder misiniz? İsterseniz Silahlı Kuvvetlerden başlayalım.

Nurettin VEREN: Silahlı Kuvvetlerdeki ve diğer ünitelerdeki teşkilatlanmaların sezilmesi şöyle oldu. Mezun olan kaymakamlar, emniyet teşkilatındakiler, askeriyedekiler, periyodik toplantılarla, gizli kapalı otomobillerle her toplantı ayrı bir yerde yapılacak şekilde, Fethullah Gülen’le devamlı görüştüler. Yani gizli, devamlı ve belli periyotlarla. Bu toplantıların yapılmasını Fethullah Gülen istedi.

M.Y: Sizin yerleştirdiğiniz ya da tanıdığınız subaylar var mı?

N.V: Bunlar; talebeliğinde bizim desteklediğimiz, burs verdiğimiz, okuttuğumuz, bizden yardım alan, minnettar olan çocuklardı. Göreve geçtikten sonra, yani okulları bitirip, eğitimlerini bitirip veya girdikleri kurumlardan mezun olduktan sonra etkili konuma gelip mevkilerini Fethullah Gülen’in emrine verdiler. Fethullah Gülen, onları bulundukları makamda amirleri gibi yönlendirerek devleti içten ele geçirme talimatı verdi. Devleti ve orduyu karşı cephe gibi gösterip sinsi bir şekilde işgal talimatları verdiği, 1998’de ortaya çıkan kendi kasetinde yayınlandı.

Zaten bu tip işleri engellemeye çalıştığımız için Fethullah Gülen bizden endişe etti. Örneğin, benim bu girişime karşı çıkma ve mani olma çabalarım, kapris ve itaatsizlik gibi algılandı ve cemaat tarafından aforoz edilmem öğütlendi. “Nurettin Veren’e kimse selam vermeyecek, telefonla dahi kimse konuşmayacak” talimatı cemaatin önde gelen kesimlerine Kur’an’a el bastırarak yemin ettirilerek uygulandı. Benimle beraber olan arkadaşlara kesin talimatlarla boykot uygulandı. “Nurettin Veren bu işin legal bir şekilde yürütülüp devlet içinde teşkilatlanmamızı engelliyor” şeklinde talimatlar verilerek ben dışlandım.

M.Y: Mülkiyedeki örgütlenme, yani kaymakamlık örgütlenmesi,valilik örgütlenmesi nasıl gerçekleşiyordu?

N.V: Bunlar belli bir şekilde dışarıdan başka kimseye bağlı olmayacak, sadece sivil bir imama bağlı olacak şekilde örgütleniyor. Yani hiyerarşi imamlar üzerine kuruldu. Fethullah Gülen tarafından görevlendirilen tek bir imam, kaymakamlara, emniyet teşkilatındakilere (emniyette polislere ayrı, komiserlere ayrı, üst düzey yönetimde bulunanlara ayrı imam atanır) talimatları getirir. Bunlar kendi içerisinde de bir araya gelmeyecek (yatay ilişki kuramayacak) şekilde bir hücre faaliyeti kuruluyor.

Fethullah Gülen’in talimatları not etmek şartıyla, yazılı olanları da imha etmek şartıyla kurye sistemi ile gelir. Sadece o teşkilatın içerisindeki o ünite, yani diyelim ki emniyet müdürlerine yine emniyet müdürlüğünden bir imam, polislere yine polislerden bir imam atanır ve o imam o birimlerdeki ve alt birimlerdeki arkadaşlardan paralar toplar.

Adil Serdar SAÇAN: Aman hocam! Müdahale ediyorum ama, nedeni var, yargılanırsınız, yani ceza alırsınız. Ben “imam emniyet müdürü var” dediğim için yargılandım.

N.V: Biz zaten yargılanmak için ısrarlıyız. Eğer böyle bir örgütlenme var mı diye merak eden arkadaşlar varsa, etrafına bir baksın. Bu anayasal kuruluşların bir örgüt tarafından ele geçirilmesini hazmedemeyen, yani gerçek vatanperver insanların bunlarla mücadele etmesini tavsiye ediyorum.

Örgütlenme Yönetim Kademelerinde Yoğun

Merdan YANARDAĞ: Sizin devletteki şeriatçı ya da Fethullahçı örgütlenme düzeyi için % 70, % 80’lerle ifade ettiğiniz oranlar yanılmıyorsam yönetici düzeyinde olanlar için verdiğiniz rakamlar, değil mi?

Nurettin VEREN: Ortalamayı söylüyorum. Yani 100 tane emniyet müdürü varsa büyük şehirlere bakacak... Bunların yüzde yetmişinden bahsediyoruz. Polis teşkilatında, polis seviyesinde de onun yüzde yetmiş, yüzde sekseninden bahsediyoruz. Yani bütün teşkilattan bahsediyoruz. Bununla ilgili olarak savcılar da bunu kim organize ediyor, sen hayal ürünü bir şey söylüyorsun diyorlarsa, tabii ki, benim şimdi buradan anons etmem operasyonu engeller. Ama bana gelirlerse; sivil imamları kimdir, ben ismini vereceğim ve pasaportlarının incelenmesini isteyeceğim.

Fethullah Gülen ile irtibat kurmasına işaret eden bütün yurtdışı gezilerini incelemelerini rica edeceğim. Yani şu adam ABD’ye bir sene içinde 15 kere nasıl gitmiş. Aynı zamanda devlet memuru bu insanlar. Eğer bunların arkası takip edilecekse bunu yapacak ben değilim. Ben sadece bazı hedefler gösterebilirim. Bu örgütün takibatını ilgili birimler yapmalıdır.

İmam Valiler, İmam Emniyet Müdürleri

Merdan YANARDAĞ: Peki, imam valiler var mı? Onlar nasıl örgütlenir?

Nurettin VEREN: Hepsi aynı şekilde; yani bir sivil sadece onlarla görüşür. Onun da hangi siville görüştüğü bilinmez o sadece başındaki, o birimdeki, resmi görevli arkadaşını imamı olarak tanır. Onun kimden talimat aldığını bilmez. Şimdi bu vali arkadaş, diğer alt görevlerdeki vali muavinlerine ve diğer valilere, kıdem itibariyle veya Fethullah Gülen’in tercihiyle o vali diğerlerine ne yapacağının, nasıl davranacağının talimatlarını alır. Onlar sadece kendi içerisindeki valilerle görüştükleri için tespit edilemez. Vali, vali ile görüşüyor. Emniyet müdürleri, emniyet müdürleri ile görüşüyor. Parça parça hücre şeklinde oldukları için alt taraftaki arkadaş, en üstteki o ağabeyin kimden ne talimat aldığını bilmez, soramaz. Sadece o ağabeyin ne dediğini bilir.

Ben size buradan belge sunayım. Kendisinin fıkıhla ne alakası varsa; Faruk Beşer’in yayınladığı ilk baskısı 100 bin tane yapılıp Zaman Gazetesinin bedava dağıttığı kitapta imamların ne olduğu anlatılıyor. Burada Ulül Emir’e itaat anlatılıyor. Bu kendi içinden olan bir idareci, bir yönetici demek.

Fethullah Gülen’in kendi fıkıh kitabında hiç alakası olmayan konulardan bir tanesi de şöyle: “Günümüzde şer-i manada Ulül Emir’in var olduğu söylenemez. Bu sebeple asrın imamına itaat etmeden ölen, cahiliye ölümü ile ölür diyerek, kendi imamlarını kastedenler düşüncelerinde bir çıkmaz içerisindedirler. Ayrıca suizanda bulunarak haram irtikap etmektedirler. Ancak şimdilik şu kadarı söylenebilir. Herkes kendi hizmet dairesi içerisinde bir rehber edinebilir ve milletin selameti adına onu dinlemek vaciptir.”

Hizmetin selameti için (nasıl bir hizmetse!), itaat edilmesi gereken bir idareciden bahsediyor. Yani Ulül Emir’den bahsediyor. Bugün için Ulül Emir kendi hizmet dairesi içerisinde bir rehber edinmektir. (N. Veren elindeki kitaptan okuyor) Bu rehberi anlatıyor şimdi: “Hizmetin selameti adına bu rehberi dinlemek vaciptir.” Bu Fethullah Gülen’in fıkıh kitabıdır. Evet fıkıh mı değil mi bir bakın: “Daire içerisinde birini dinlemek lazım” cümleyi böldüm. “İçinde bulunduğumuz hizmet döneminde, daire içerisinde birini dinlemek lazım, aksi taktirde teşettüt-ü ara olur ve hiçbir yere varılamaz.” Yani karışıklık olur ve bir yere varılamaz. Dolayısıyla her ünite kendisine atanan imama itaat etsin. Bu kendi sözü, Fasıldan Fasıla 1\239. Yani kendi ifadesi biz söylemiyoruz. “Ve Resul’ün yürüdüğü yolda onun yürüdüğü şehrahı bulmuş, sizden olan emir sahiplerine de itaat ediniz. Üç beş kişiyi idare edenden, milyonlarcasını idare edene kadar, Allah’ın gösterdiği ve Resul’ün aydınlattığı yolda yürüyen ve o yoldan ayrılmamaya azimli, kararlı olan bütün önderlere, bütün liderlere tabi olunuz. Yerinde ve belli ölçüler içinde öbürlerinin de sözü dinlense bile onlara da baş kaldırılmasa hatta bir ölçüde müdarat ve mümaşat”, yani onları kandırma adına dinliyor gibi görünmek, “Mutlak itaat edileceklerin peygamber çizgisinde olmaları şarttır.” Yani esas kendi imamlarınızı dinlerken; devlet idarecilerini de dinliyormuş gibi yapın diyor.

Yani mutlak itaat edecekleriniz imamlarınızdır. Bu da Fethullah Gülen’in “Asrın Getirdiği Gerçekler” kitabından. Şimdi bu bir fıkıh kitabı, yani hukuk kitabı.

Temel Örgütlenme Taktiği: Takiye

Merdan YANARDAĞ: Kurumlar içerisindeki örgütlenme hakkında verdiğiniz oranlar çok çarpıcı. Peki bunlar nasıl yükseliyorlar? Yani eşlerinin başını mı açıyorlar, nasıl gizleniyorlar, Cuma’ya mı gitmiyorlar? Yani yöntem nedir, bu konuda verilmiş bir direktif var mı?

Nurettin VEREN: Şimdi bu sistemin tamamı zaten gizlilik ve takiyeye dayalı bir sistem. Örneğin, “Dar-ül Harp’te Faiz” diye Fethullah Gülen’e ait bir kitapta bir cevaz var. Diyelim ki, A ülkesinde faiz alabilir miyiz derken; “A ülkesi Dar-ül Harp’tir (İslam için savaşılan yer), Müslümanların orada rahat hareket edebilme imkanları yoktur. Ticaret yapma seçme ve seçilme hakları bulunmamaktadır. Dolayısıyla Müslümanlar orada faiz alabilir” denmektedir.

Dar-ül Harp diye mücadele ettikleri yer İslam için mücadele edilen bir harp mahalidir ve orada faiz alınabilir. Ancak, almak fakat yememek lazımdır. Çünkü o haramdır ve zararı mutlaka icra eder.

Gülen, karşı cephe olarak gördüğü her platformda takiyeyi, idare etmeyi, aldatmayı hak olarak görür. Şimdi Fethullah Gülen bu Dar-ül Harp fetvasını verdi. Açıkca faizin Dar-ül Harp’te alınabileceğini söylüyor. Fethullah Gülen, Asya Finans’ı kurarken faizden kaçmak niyetinde idi. Ben de kurucularındanım. Şimdi 20 seneye yakın bir süre içerisinde Asya Finans olarak devam eden bir kuruluş bir buçuk ay kadar önce birden bire Bank Asya oldu. Yani Türkiye’de artık Dar-ül Harp gibi bir durum var demektir. Faiz almak burada haram değildir diyor ve kendisini böyle savunuyor. Cemaatten de hiçbir şekilde tepki gelmedi.

Dolayısıyla bu kuruluşu faizsiz bankacılık yapacak diye destekleyen, paralarını veren, bu faiz değil kâr ortaklığıdır diyerek katılan, çok küçük paralarına hiç mesafesinde, kâr payı verilen, sömürülen insanlara diyorum ki; niçin başınızdaki bunu kurduran imamınıza, büyük imamınıza sormuyorsunuz; hani banka haramdı? Finans kurumundaki kar payı helaldi. Şimdi ne oldu da birden bire böyle oldu? Esas düğmeye basan fetva sahibi kim? İşte o zaman göreceksiniz ki, Fethullah Gülen, gizli bir fetva ile, şifre ile Türkiye’yi Dar-ül Harp olarak ilan edip faizin mahsursuz olduğu bir ortam olarak nitelemeye başladı.

Biliyorsunuz, katılım bankacılığıyla ilgili çok kısa bir zaman önce bir gelişme yaşandı. On gün arayla Asya Finans borsaya kota edildi. Ve ben geçen programda da söylemiştim. Asya Finans’ın % 23 hissesini almak için 7.5 milyar dolar para fiilen yattı. Şimdi bu gelişmeye baktığımızda şunu görüyoruz; cemaatin coşkunlukla içinde bulunduğu, faizin haram olmadığı bir mücadele alanı var demektir. Bunlar tıpkı sürünün ahırdan çıktığı gibi 7.5 milyar doları Türkiye’deki bankalara yatırdılar. Beş gün de beklediler. Bu para ayrıca beş günde onlara başka bir para kazandırdı.

M.Y: Bu durumda bankanın (Bank Asya) 30 milyar doların üzerinde bir değerinin olması gerekir. Şu anda Türkiye’de kamu bankaları da dahil hiçbir banka bu değere sahip değil.

N.V: Benim bu rakamları söyleme amacım % 70-80’leri mübalağa olarak görenleri düşünmeye sevk etmesidir.

M.Y: Peki şuraya gelirsek; devlet kurumları içinde kendilerini nasıl gizliyorlar bu örgütün üyeleri?

N.V: Daha öncede bahsettiğim gibi, bu cemaatin üyeleri inanılmaz derecede itaatkârdır. “Başörtüsüz hanımlarla evlenin, Cuma’ya 3 cuma gitmeyin, o günler özellikle büyüklerinizin, amirlerinizin yanında kendinizi gösterecek şekilde davranın” tarzı emirlerle Dar-ül Harp’te yapılacak entrikaların önü açıldı. Özellikle bütün ileri kamu görevlerinde bulunanların kendilerini saklamaları için; “Kapı çaldığında eğer içeride başı örtülü kimseler varsa, başını açarak kapıyı açsın. Eve tetkik için gelinmiş olabilir” dendi. Bu dereclerde yalana ve takiyeye fetva verildi. Bu fetvanın en geniş alandaki göstergesi de Asya Finans’ın Bank Asya olması. Yani aldatma mübahtır, içki de içilebilir, başörtüsü takılmaya da bilir. Bunların hepsi Dar-ül Harp’ta düşman cephesini yanıltmak için yapılacak manevralardır. Öyleyse her yol mübahtır.

Polis İçindeki Fethullahçı Örgütlenme

Merdan YANARDAĞ: Sayın Saçan size gelelim. Siz Emniyetteki Fethullahçı örgütlenme hakkında engin bir deneyime sahipsiniz ve bu işin mağdurusunuz. Çesitli yerlerde yaptığınız açıklamalarda, ilginç iddialarda bulundunuz. Örnegin; “F tipi” bir örgütlenmenin Emniyete egemen olduğunu söylüyorsunuz. Sayın Veren’de bu konuda bir açılımlar sundu. Emniyetin yüzde seksenini gerçekten ele geçirdiler mi? Diğer bir sorum da şu; eğer örgütlülerse ne şekilde örgütlüler? Nasıl bir faaliyet içindeler? Siz bu örgütlenmeyi Danıştay saldırısı ile de ilişkilendiriyorsunuz. Bu saldırı üzerine savcıların, İstanbul Emniyeti hakkında soruşturma başlatması gerektiğini söylüyorsunuz. Neden?

Adil Serdar SAÇAN: Benim öncelikle Nurettin Bey’in açıklamaları ile ilgili anlamadığım bazı yerler var ve sormak istediğim bir soru var. Bildiğim bu banka meselesi katılım bankacılığı şeklinde gidiyor. Bunu bir araştırmak gerekir. Ben faizsiz finans kurumlarının da özünde faiz işi yaptığına inanıyorum. Ama bu Bank Asya bildiğim kadarıyla, reklamlarından takip ettiğim kadarı ile katılım bankacılığı şeklinde gidiyor.

Bence burada önemli olan konu şu; Sayın Veren de o işin içerisinde bulunmuş; “çocuklarımızı kim okutacak” bunu tartışıyoruz. Şimdi Tevhid-i Tedrisat Kanunu var Türkiye’de, Devrim Kanunlarından birisi. Anayasa ile garanti altına alınmış ve Türkiye Cumhuriyeti’nin karakterini vurgulayan bir kanun. Temel kanunlardan birisi.Yani bu kanun ortada dururken bizim çocuklarımızı bu imam mı yetiştirecek, şu cemaat mi yetiştirecek ben buna da karşıyım. Türkiye Cumhuriyeti devletinin size bu fakir ögrencileri okutma misyonunu ve sorumluluğunu vermemesi lazım. Çünkü, eğitim devletin yapması gereken bir iştir. Şimdi buradan başlayan bir sıkıntı var Türkiye açısından.

Biliyorsunuz; demokratik toplumlarda üç tane milletin topluca gittiği kurum var; okullar, camiler ve kışlalar. Şimdi karşı devrim gruplarının Türkiye’de iki tane açık hedefleri var. Bunlardan bir tanesi camilerdi. Ele geçirdiler. İkincisi okullar, eğitimin özelleştirilmesiyle birlikte ne yapıldı, okullar ele geçirildi.

Sayın Yanardağ, burada bir şey atlanıyor. Konuşmalarımızda devletin içinde her kademede örgütlenme var diyoruz ama, en ciddi örgütlenme Milli Eğitim’de. Yani özel okul kurmaları sanki olayı perdeliyor gibi, ama benim tanıdığım bazı ögretmenler var, onlar diyorlar ki: “Bu örgüte ait okullar bizden talebe tavsiye etmemizi istiyorlar. Talebe tavsiye etmediğimiz durumlarda bizlere bir takım idari yaptırımlar uygulanıyor.” Yani sadece kendi kurdukları özel okullarda değil kadrolaşma, Milli Eğitim Bakanlığı ve bu bakanlığın alt düzeydeki öğretmenleri arasında da çok geniş bir kadrolaşmaya sahipler. Hatta sendikalaşmayla birlikte bir kadrolaşma var.

Sonra üçüncü yer neresi, kışla. Ben bilemiyorum burası benim konum değil ama, Sayın Veren’in söylediği kadarıyla burada da kadrolaşma had safhada. Buradaki temel problem Mustafa Kemal Atatürk’ün kurduğu laik devrim konusu. Bunun temel enstrümanlarından bir tanesi din ve devlet işlerinin birbirinden ayrılması. O zaman, yani biz vali imamlardan bahsettiğimize göre, bu ilkenin önüne geçilmiş durumda. İkinci enstrüman da eğitimin milli olması meselesi. Şimdi siz kalkıp da eğitimi bir gruba verirseniz veya bir grup “ben fakir çocukları yetiştireceğim” diye ortaya çıkarsa bunun kötüye kullanılmaması zaten hayal olur. Mutlaka birileri bunu kötüye kullanacaktır. Düşünsenize yüz bin tane ögrenci yetiştirdiyseniz, yüz bin tane askeriniz vardır demektir ve sonuçta ne oluyor? Demokrasi kaybediyor, Cumhuriyet kaybediyor.

Şimdi emniyet ile ilgili soruyorum; ben bunu daha önce söylemiştim. Özal döneminde çıkarılan Polis Akademisi Yasası ile özel sınıflar 1986’da ilk mezunlarını verdi. O zaman normal olarak dışarıdan üniversiteyi bitirenler polis akademisi imtihanına girdiler ve 9 ay okuduktan sonra Atatürk’ün kurmuş olduğu polis akademisini bitirmiş gibi, yani sekiz senelik eğitimi birden atlayarak, dokuz aylık eğitimle polis yapıldılar ve bunların çoğu şu anda müdür yardımcısı, il müdürü yapılacaklar önümüzdeki dönemde. O, Özal döneminde çıkarılan bir yasa ile sağlandı ve oraya alınanların yüzde doksanı bu örgütün (Fethullahçılar) mensubudur.

Emniyet’teki Örgütlenme 70’li Yıllarda Başladı

Adil Serdar SAÇAN: Emniyet içindeki örgütlenme aslında yetmişli yıllarda başladı. Ben 78’de Polis Koleji’ne girdiğim zaman orada okuyan ögrencileri “ışık evlerine” götürüyorlardı. Yani sınıf komiserleri götürüyordu. O sınıf komiserlerinin bir tanesi şu anda Emniyet Genel Müdürlüğü İstihbarat Daire Başkanı. Birkaç tane de il müdürü var. İsimlerini şu anda söylemek istemiyorum. Merak eden savcı varsa onlara söylerim. Bu dediğim olaylara da 1978 yılında polis kolejine girmiş olan ve şu anda il emniyet müdür yardımcısı durumunda olan, yüz seksen tane devre arkadaşımın hepsi tanıktır. Tabii bunlardan bu örgüt içerisinde olanlar tanık olmaz.

Bu örgütle bağlantısı olmayanlar bizim devremizde emekliye ayrıldı. Bir kısmı atıldı. Özellikle son dönemde 2002 senesinden sonra, AKP hükümetiyle beraber tasfiye edildiler. Ama bu 180 kişi içerisinde –ki biz CHP hükümetteyken girmiştik koleje– %70’e varan bir oranda örgüte katılım söz konusu. Yani ben kendi dönemim için konuşuyorum.

Bunlar ikiye ayrılıyor; aktif olarak bu örgüt içerisinde yer alanlar bir de onlarla iş birliği yapanlar var. Zaten onlar daha tehlikeli. Ötekinin ne olduğunu biliyorsunuz ama bunları kestirmek güç.

Şimdi size somut örnegini vereceğim; ben 1978 yılında koleje girdim, 1985’de Akademi’yi biricilikle bitirdikten sonra 2002 yılına AKP iktidara gelene kadar Emniyet teşkilatında birinci, birinci, birinci gittim ve hiçbir adli ve idari ceza almadım. Sicil ntum hiç yüz puandan aşağı düşmedi. Binin üzerinde maaş ödülü ve bir sürü takdirname aldım. Güneydoğu Anadolu bölgesinde yedi sene fiili olarak görev yaptım. Fakat döndük 2002’ye geldik, 24 aylık uzun süreli durdurma, altı tane ihraç, 12 ay uzun süreli kıdem durdurma ve kınama cezası verdiler bana. Yani 24 sene teşkilatın en iyi mensuplarından birisiyim. Ama 2002 de AKP iktidara geldikten sonra teşkilatın en kötü müdürü haline geldim. Bu arada ben 2003 senesinde Türkiye genelinde müdür yardımcılığı sınavına girdim. O sınavda Türkiye birincisi oldum. Kurs düzenlendi o kursta da birinci oldum. Beni terfi ettirmediler.

İrtica Soruşturması Geçirmek Yükselme Nedeni Oldu

Adil Serdar SAÇAN: Fakat Başbakanlık Takip Kurulu’nun hakkında “İrticacıdır” dediği 19 tane müdürü terfi ettirdiler. Hem de özel bir toplantı düzenleyerek terfi ettirdiler. Bu konuyla ilgili olarak Ankara Cumhuriyet Başsavcılığı’na ve Yargıtay Cumhuriyet Başsavcılığı’na “Emniyette irticai kadrolaşma yapılıyor” diye suç duyurusunda bulundum 2003 senesinde. Ama 4.483 sayılı kamu görevlilerinin yargılanma usulü ile ilgili yasa nedeniyle izin verilmesi gerekiyordu. Kim verecekti izni! Bakanlık makamı. İtiraz ettim. Danıştay’da dedi ki; sizin bu konuda menfaatiniz yok. Sonuçta 19 tane, birçoğu bunlardan olan kişi emniyet müdür yardımcısı oldu. Bu sene de Haziran’da müdür oldular. Beni ise hakketmiş olmama rağmen terfi ettirmediler.

Dediler ki “Senin hakkında soruşturma var.” Hatta orada şöyle bir şey oldu; 2003 senesinde yapılan sınavda yüz üzerinden 19 puan almışım. Soruların büyük çoğunluğu kamu yönetimi ile ilgili olmasına rağmen. İtiraz ettim. Böyle bir şeyin olması mümkün değil dedim. Sonra itirazımı değerlendirdiler. Bunun sonucunda birinci olduğum açıklandı. Bilgisayar bana gelince hata yaptı... Neyse; demek ki birinci olmak iyi olmak değil. Liyakatte ölçü nedir? Bir gruba mensup olmaktır şimdi. Ve bu grupta şu anda Türkiye’de F tipi bir örgütlenmedir. Yani emniyet örgütü içerisinde amirler bazında özellikle önümüzdeki seneki terfiler değerlendirilirse; İl müdürleri, müdür yardımcıları arasında % 80 ya da daha fazla olabilir. Alttan gelenler de bu durumda.

Çünkü polis koleji ışık evine dönüşmüş durumda. Yani artık dışarıya götürmüyorlar ögrencileri. Yani emniyet örgütü bu kadar kuşatılmış durumda. Eğitim birimleri başta olmak üzere, personel birimleri, istihbarat birimleri, kaçakçılık birimleri, büyük illerde, merkezde bütünüyle hem yönetim hem alt kademe açısından ellerinde. Hem şube müdürlükleri açısından hem merkezde daire başkanlıkları açısından. Ve kendilerinden olmayan hiç kimse ağzıyla kuş tutsa dahi o kurumlarda çalışamaz. Hedef gösterdikleri kişileri de yani kendilerine engel olan kişileri de birtakım devlet yetkisini kullanarak gerçekleştirdikleri operasyonlar ile ortadan kaldırıyorlar. ‘Şekil 1 a’da görüldüğü gibi (A. Serdar Saçan burada kendisini işaret ediyor).

Şimdi bana sorduğunuz sorulara belgeleriyle cevap vermek istiyorum. Ankara Cumhuriyet Başsavcılığı’na ve Şişli Cumhuriyet Başsavcılığı’na sunmak üzere hazırladığımız bu belgede görüldüğü gibi; ne yapmışız. “Emniyet kadroları içerisinde irticai örgütlenme yapmak, görevi suiistimal etmek, irticai kadrolaşmayı sağlamak ve irticai potansiyeli olmayan görevlileri terfi ettirmemek.” Bir suç duyurusunda bulunmuşum, 22 Eylül 2003 tarihinde. Yani konuştuk da havada kaldı denmesin diye bunları gösteriyorum.

Şimdi bakın; ben bir makale yazdım emniyetle ilgili olarak. Bakırköy Cumhuriyet Başsavcılığı’nın iddianamesi aynen şöyle: Haziran 2004 tarihli Polisin Sorunları-2 başlıklı yazıda; “İrticai kadrolaşma polis eğitim kurumlarında başlamış daha sonra bu kurumların eğitim ve denetim faaliyeti bu kadroların eline geçmiştir. İrticai örgütlenme okullardan sonra genel müdürlük merkez teşkilatına kaymıştır. Personel işleri başta olmak üzere hemen hemen tüm daire başkanlıklarının alt kadroları irticai grupların eline geçmiştir. Şimdi ise buralar tamamen kontrollerine girmiştir. Müdürlerinden değil imamlarından emir alan bir kadrolaşma ile cumhuriyetin polis teşkilatı karşı karşıyadır.” şeklinde ifadeler kullanmak suretiyle, sanığın devletin emniyet muhafaza kuvvetlerini neşren, tahkir ve tezyif ettiğinden cezalandırılması” diyor iddianame.

Allah’tan cumhuriyetin hakimleri var. Yargılandığım celsenin tutanağından da bir şeyler okumak istiyorum; “Emniyet teşkilatı içerisinde irticai kadrolaşma olduğu görüşündeyim. Yazımda da bunu belirttim ve fikrim değişmedi. Emniyet güçlerini tahkir etmek gibi bir niyetim yoktur.” Daha sonra beraat ettim. Şimdi mesele çok açık aslında. Bakın Türkiye’de iki makam vardır. Önünde cumhuriyet ibaresi olan birisi cumhurbaşkanı diğeri cumhuriyet savcısı. Yani ben bunu alenen söylüyorum; bu örgütün üyelerinin polis örgütünde emirlerini uyguladıkları imam şefleri vardır. Bunu Nurettin Bey de onaylıyor.

Nurettin VEREN: Tabii. Eğer 78’li yıllardan gelen memurlar arasında bu örgüt % 70’e kadar yayılmışsa bugün bu oran % 90’ların üzerindedir.

Emniyet’in Bütün Önemli Birimleri Artık Fethullahçılar’da

Adil Serdar SAÇAN: Şimdi emniyet örgütünün Nurettin Bey’in bilmediği bir yapısı var. Emniyet örgütünde bunlar etkilidirler şu anda. Bu doğrudur. Ama emniyet örgütü içerisinde ne olursa olsun, kati suretle Atatürkçülükten taviz vermeyen arkadaşlarımız da vardır. Yani % 80-90’ı etkinlik anlamında söylüyorum. Sayısal anlamda değil. Bizim teşkilatımız içerisinde gerçekten çok ciddi manada cumhuriyete sahip çıkan mesleğiyle ve kişiliğiyle cumhuriyeti özdeşleştiren arkadaşlarımız, ağabeylerimiz de var. Yani şimdi bütün emniyet teşkilatını töhmet altında bırakmamak gerekir. Alt kadroda ben o düzeyde örgütlülük olduğu görüşüne katılmıyorum. Benim tahminim oradaki rakamların %30-40’larda olduğudur. Şu anda emniyet içerisinde etkililer ve bu örgüt ile mücadele eden arkadaşlar da var.

Mesela; 2003’teki terfi toplantısında 19 tane müdür yardımcısı için ayrı bir toplantı yapıldığında Kamil Tecirlioğlu –ki birinci sınıf emniyet müdürü– ve Emin Aslan şerh koyuyorlar. Diyorlar ki, “böyle olmaz, bu usulsüzdür”. Ben de Ankara’ya gönderdiğim raporda belirttim. Bu ülkede terfi etmek için Başbakanlık Teftiş Kurulunun hakkınızda “irticacıdır” diye rapor vermiş olması gerekiyor. Bunun dışında Emniyet teşkilatı çok önemli bir teşkilattır. Ama bu teşkilat ele geçirilirse devlet çok büyük yara alır.

Bir şeyler söylemek istiyorum Fethullahçı örgütlenme hakkında. Yanlışım varsa hocam beni uyarsın.

‘Cemaat’e Bağlı Teğmenler Kılıçlarını Gülen’e Hediye Etti

Nurettin VEREN: Bakın! Ben hemen bir şey söyleyeyim. Biz burada bunları polis teşkilatının iyiliği için söylüyoruz. Elimdeki belgelerde emniyet mensuplarındaki kadroları hakkında şöyle deniyor: “Bunlar isim haneleri karşısında şifrelenmiş bir şekilde birden beşe kadar rakam konulurken; BL hanesi, HL hanesi KM, SLC, SLM gibi harflerle kodlar bulunuyor. Bazı isimlerin karşısında ‘ehli dünya’, fırsat bulursa zarar verir, bizi biliyor, zararsız, üçüncü dördüncü bir kademe, müntesip (yani bizden), aleyhte çalışır, ve Süryani olabilir” gibi... Bu bilgiler 2002 yılında yakalanan bir üniversite hazırlık ögretmeninin camide unuttuğu çantasının içinden çıkan ve kendisinin el yazması notlarından oluştuğu belirlenen bir rapordan alınmıştır.

Tabii ki ben içeriden bakan birisi olduğum için biliyorum. Bunlar, beş derecelik düzenlemedir cemaatin içindeki. Mesela birisi cemaatin bir numaralı adamı, birisi daha alt seviyede; yani bazı meseleleri biliyor, fakat bazı meselelerde kendisine telkin yapılmamış kişiler. Kadroya yakın olanlar, daha bu işe adapte olmamışlar gibi... Şimdi o beş kademenin içerisinde de şunlar var: Sadece Fethullah Gülen’in kitaplarını okuyanlar. İkinci kademe ise, kitapları okuyor ve ayda bir sefer toplantılara götürülüyor. Üçüncü kademe, bunlara ilave olarak her ay maaşından belli bir miktar yardım yapıyor. En ileri kademe ise, hem kendisi geliyor hem yardım ediyor hem yanında yeni insanlar getiriyor hem de ailesini bu işe adapte ediyor. Bu şekilde örneklendirebiliriz bu yapılaşmayı.

Ayrıca polis okullarından mezun olan polisler ve subaylar, doktorlar, avukatlar sadakatlerini göstermek üzere ilk maaşlarını kendi elleriyle Hoca Efendi’ye getirir, takdim ederlerdi. Şimdi de bu sistem devam ediyor. Hatta teğmenler göreve başlarken kendilerine verelen kılıçları Hoca Efendi’ye getirirdi. Bunlar Bozyaka’daki okulun üstünde yaptırdığı müzede bir müddet sergilemişti. Aynı şekilde bu teşkilat takviye olsun diye askere gidenlere yüz dolar verirdi. Fakat şu andaki mali sıkıntıdan ötürü bu yüz dolarların verilemeyeceği belirtiliyor.

Polis Amirleri İmamlardan Emir Alıyor

Merdan YANARDAĞ: Bu çok ilginç bir durum; Harp Okulu’ndan mezun olan cemaate yakın ya da bağlı teğmenlerin kılıçlarını Fethullah Gülen’e hediye ettiklerini ilk kez öğreniyoruz. Peki... Siz devam edin Sayın Saçan.

Adil Serdar SAÇAN: Şimdi bir konuya da buradan açıklama getireyim. Bu programı izleyenler “Bu adam niye çıktı burada açıklamalar yapıyor” diye düşüneblirler. Benim hiçbir beklentim yok. Ne politikacı olmaya niyetim var ne de herhangi bir yere gelmeye niyetim var. Benim buraya gelmemdeki tek düşüncem, milleti bir tehlike konusunda uyarmak. Bu benim vatandaşlık görevim. İnanan inanır, inanmayan inanmaz. Ben zaten hakkımda açılan davalarla uğraşıyorum, kendim davalar açıyorum. Yani hukuki mücadelemi veriyorum.

İşin aslına gelince; Fethullah Gülen ile ilgili 2001 senesinde biz bir çalışma yaptık. Bundan sonra zaten bizimle uğraşılmaya başlandı. DGM Başsavcılığından bir çalışma izni aldık. Bu basına yansıdığı için söylüyorum. Artık bir gizliliği kalmadı. Biz burada 350 kişiden oluşan mali heyet adı altında bir grup olduğunu söylemiştik. (Nurettin Veren’e dönerek) Sanıyorum siz de biraz önce 300 kişinin üzerindeki bir topluluktan bahsetmiştiniz. Bu belgeler de çok gizli belgelerdir. Bizim yaptığımız araştırmalardır. En son davada da bir rapor verilmiş, Emniyet Genel Müdürlüğü bunların bir terör örgütü olmadığına dair hazırladığı raporu mahkemeye göndermiş. Halbuki İstanbul Emniyet Müdürlüğü Organize Suçlar Şubesi’nin böyle bir evrakı var.

Fethullah Örgütünün Yönetim Şeması

Merdan YANARDAĞ: Biz şimdi tekrarlayalım; bu belge “gizli” diye damgalanmış. İstanbul Emniyet Müdürlüğü... Bu belge daha önce çok kısa ve özet bir şekilde yayınlanmıştı ama, siz ayrıntılı bir şekilde anlatabilirsiniz.

Adil Serdar SAÇAN: Ben yapılanmalarını anlatıyorum. Bölge imamları var, ser rehber, talebe sorumlusu, yurt müdürü, esnaf imamı, küçük esnaf imamı, mıntıka imamı olarak yapılandıklarını ortaya koyuyor bu rapor. Ayrıca “Yüksek İstişare Konseyi” diye nitelendirilen üst kurul ayda bir toplanıyor. Bölge istişare konseyi ayda bir toplanıyor. Bölge istişare konseyinin altında, bölge sorumluları on beş günde bir toplanıyorlar. Ev sorumluları ayda bir toplanıyorlar. Böyle bir örgütlenme yapısı var. Bu doğru mudur ben Nurettin Bey’e soruyorum. (N. Veren başıyla onaylıyor.) Bu açıkça bir örgütlenme yapısıdır.

Şimdi burada bölge bölge işin içine girmek istemiyorum. Suriçi bölge imamı, Şirinevler bölge imamı, birçok bölge imamının ismi var. Ayrıca finans örgütlenmeleri konusunda da bir şeyler söyleyeyim. Asya Finans, Yeni Limit dergisi, Işık Yayınları, Feza Basımevi gibi birçok kuruluş var. Burç Film, Dünya Film, sizin de bildiğiniz gibi Zaman Gazetesi, Samanyolu Televizyonu. Eğitim vakıfları; Marmara Eğitim ve Kültür Vakfı, Gazeteciler ve Yazarlar Vakfı, FEM Dershaneleri, Yamanlar Koleji, Akyazı Vakfı, Kılıçaslan Vakfı gibi.

Ve şuradan devam edelim (Raporu okuyor): “Anılan grubun İstanbul merkezli olmak üzere, esnaf, mıntıka, küçük esnaf, askeriye, polis teşkilatı ve diğer kamu kurum ve kuruluşlarındaki üyelerinden her ay belirli miktarlarda paralar toplamaktadır.” Yani bu yazıları resmi yazı olarak 2001 yılında savcılığa yazdık. Devam edelim; “Bu paraların, bölge imamları vasıtasıyla finans sorumlularına iletildiği, paraların özellikle istihbarat şubesinin görevli memurları vasıtasıyla resmi araçlarla nakil edildiği. Para vermeyen veya gruptan ayrılmak isteyen mensupların gerek özel yaşamları ile ilgili oluşturulan arşiv sayesinde şantaj yapılarak, gerekse tehdit yoluyla sindirilerek grupta kalmalarının veya para vermelerinin sağlandığı, özellikle İstihbarat Daire Başkanlığı ve önemli illerin istihbarat şube müdürlüklerinin, narkotik, mali ve organize suçlarla mücadele şube müdürlüklerinin teknik takip birimlerini ele geçirdiklerini, bu yolla düşman addettikleri kişiler hakkında arşiv çalışması yaparak bir yerde sakladıkları, grubun asıl amacının başlangıçta silahsız mensuplarıyla Türkiye’nin üç temel gücü olan Yasama, Yürütme ve Yargı mercilerine gizlice sızma ve devletin rejimini değiştirerek dini esaslara dayalı Said-i Nursi düşüncesi temelinde bir Kürt İslam Devleti kurmak olduğu hakkında ciddi istihbari bilgiler edinilmiştir. Bu konuyla ilgili çalışma izni verin” diyoruz.

İzin veriliyor. Çalışılıyor da, ama ikinci günü sızıyor. Çalışmaya başladık, işte Türkiye imamının telefonu ile ilgili savcılıktan dinleme kararı aldık. Zaten o dinleme kararını mecburi olarak istihbarat şubesi üzerinden götürmelisiniz. Hemen deşifre oldu ve bir adım ileri gidemedik. Dedik ki madem bu iş deşifre oldu biz bunu Başsavcı Nuh Mete (Yüksel) Bey ile görüşelim dedik. Ankara ile çalışalım dedik. Orası da deşifre oldu. Nuh Mete Bey’i de hallettiler biliyorsunuz. Şimdi bu söylediklerimde bir yanlış var mı Nurettin Bey?

Nurettin VEREN: Hayır. Hepsi doğru. Yani artık bunların üzerine ne kanıt lazım, daha ne isteniyor?

Fethullahçılar ve İslami Sermayeye Karşı Operasyon!

Merdan YANARDAĞ: Siz neden görevden alındınız? Organize Suçlar Şube Müdürlüğünü kuran sizsiniz 98 yılında. Bir çok operasyon yürüttünüz bildiğim kadarıyla. Bu şubedeki 5 yıllık emniyet müdürlüğünüz sırasında Ömer Lütfi Topal cinayeti, Nesim Malki cinayeti, Albayraklar Holding’in yolsuzluk davası gibi önemli soruşturmaları ve operasyonları yürüttünüz... Biliyorsunuz, Albayraklar, Başbakan’ın yakınlarıdır...

Adil Serdar SAÇAN: Yok sadece yakınları değil, Sayın Başbakan da var. İGDAŞ davası ve birçok büyük dava… Daha sonra Fethullah Gülen örgütüne karşı çalışmak için savcılık izni aldık. Ancak bu izni aldıktan üç ay sonra, İstihbarat Daire Başkanlığının gerçekleştirdiği basına lanse olan ismiyle Örümcek Ağı Operasyonu ile ben ve mali şube müdürü, Türkiye’nin hırsız, uğursuz, arsız adamları ilan edildik. İki sene boyunca özellikle Yeni Şafak ve Zaman Gazetelerinde aleyhimizde yazılar yazıldı. Hemen oraya monte edildik. Ben bunların yöntemlerini açıklamak için söylüyorum. Yani ulusalcı olan ve ülkeye hizmet ettiğine inanan ama başına bir iş gelen ve hâlâ nereden geldi diye düşünenler uyansın diye söylüyorum. Yöntemler aynı çünkü. Hemen bizi örümcek ağına tutuştururlar. Ondan sonra biz yargılandık ve beraat ettik. Ama, bizi iki sene hırsız ettiler, ev, villa, arsa hepsini verdiler veriştirdiler. İftiralar atıldı.

Basına suç bulmuyorum. Bunların Emniyet içerisindeki merkezleri servis yapıyor. Mahkeme kararında, “Yüklenen suçların sanıklar tarafından işlenmediğine kanaat getirilerek ayrı ayrı beraatlarına” deniyor. Bunun dışında tek kelime yok. İki sene hırsız ilan ettiler bizi, beraat ettik. Basında tek kelime yok. Şimdi hakkımda 6 tane meslekten çıkarma kararı verdiler. Bunların 4’ünden döndüm. İşkenceden ihraç kararı verdiler hakkımda. Düşünebiliyor musunuz, İçişleri Bakanlığı işkence yaptığım gerekçesi ile beni meslekten attı. Bunu Radikal gazetesinde manşet yaptılar. İşte “Biri gitti sıra diğerlerinde” diye. Daha sonra ben beraat ettim davadan. Öteki tarafta idari yargı bozdu. “Kardeşim ne alakası var bunun işkence ile,” dedi.

Şimdi en son olayda da dediler ki; bu adam hırsızdır. Kafalarında bir imaj var ya, karalayacaklar ya sizi, bunu Türk polisi yapmıyor. Ben de bu müessesenin bir ferdiyim. Üzerinde resmi üniforma, altında F tipi imam cüppesi bulunan şahıslar yapıyor. Daha sonra Cumhuriyet Başsavcılığı “Bunların aslı yoktur” diye karar verdi. Tek satır bir şey yok yine gazetelerde. Ve bu bana tebliğ edilmeden Radikal’e manşet oldu. 4 gün sonra bana tebliğ edildi. Bakın! Cemaatin Emniyet içerisindeki mensuplarının, 13 yaşından beri Emniyetin içinde olan bir insanı yemek için yaptığı olaylar. Belgeleri de işte burada.

Nurettin VEREN: Benim hakkımda da sizin gibi sahte bir dosya düzenleyerek (özel çalışma grupları aracılığıyla yaptılar bunu) sekiz sene sonra iade edilmesi gereken çeklerin zaman aşımına girmesini önlemek üzere sahte belgeler tanzim ettiler. Bu sahte dosya ile bana on bir tane haciz yaptılar. Haciz yapıldığının ertesi günü kutsal ve muhterem Fethullah Gülen kendi sayfasında benim icra ilanlarımı yayınladı. Ben davayı kazandım. İki sene sürdü. Temyizi de kazandım. Ama Fethullah Gülen’in sayfasında Nurettin Veren’in haczedilen çekleri yayınlandı.

A. Serdar SAÇAN: Bakın şimdi ben Nurettin Veren’in açıklamalarından sonra, bir latife olarak söyleyeyim, gerçeklik payı da var. Bu son küreselleşme rüzgarıyla Türkiye’de güvenlik de dahil her şey özelleşti. Her halde bu grup da İslam dinini özelleştiriyor.

N.V: Tabii şimdi yapılan bu. Şahısa özel bir İslam üretiliyor istek üzerine.

Gülen Aileleri Parçalıyor

Merdan YANARDAĞ: Seyircilerimizden gelen sorular var. Bu soruların önemli bir bölümü şöyle yoğunlaşıyor; deniyor ki, Nurettin Veren 35 yıl sonra ne oldu da bu örgütten yollarını ayırdı? Bazı seyirciler de eşinizin ve çocuklarınızın sizden neden ayrıldıklarını soruyorlar. Siz cemaatten koptuktan sonra onlar cemaatte kaldıkları için ayrıldınız anladığım kadarıyla.

Nurettin VEREN: Ben öncelikle buradan bir çağrı yapmak istiyorum. Bana gönderilen mail sayısı sekiz yüz bin, aynı şekilde günlük ziyaretçi sayım da yirmi binlere ulaşıyor. Ben bu Fethullah Gülen cemaatine katılarak ailelerinden kopan ve ailelerini parçalamak üzere olan çocukların ailelerine buradan bir çağrı yaparak halkın meclisi şeklinde bir program yapıp Fethullah Gülen’in yuvaları nasıl dağıttığını ortaya koymak istiyorum. Yani işin bizim ağzımızdan değil de işin birinci derece mağdurları tarafından anlatılmasını sağlayalım. Bu olayı misallendirelim.

Ben bu durumun mağdurlarından biri olarak anlatıyorum. 33 yıllık evliliği ve 3 erkek 3 kız olmak üzere 6 çocuk sahibi olan bir aile babasıyım. Fethullah Gülen’in bizatihi planladığı bir operasyon ile bu yuva tamamen imha edildi. Yani 33 yıl ahenkle devam eden bu aile hayatı, dindar ve eğitimli çocuklar barındıran bu aile ne oldu da dağıldı? Ne oldu da bu ailenin bireyleri dava açarak babalarını evden atacak raddeye geldiler?

Bakın bu ailenin çocuklarının kulağına tek tek ezan okuyarak isimlerini Fethullah Gülen vermiştir. Yani kendisinin bu kadar yakından ilgilendiği, sahip çıktığı bir aile. Eğer gerçekten İslami bir terbiye ve ahlak almış olsalardı, ailenin tamamı bir araya toplanarak bana dava açıp bir duruşmada kapıya koymazdı.

Bu işin eğer bir tehlikesi varsa; bu tip insanlar yetiştiği içindir. Yani şimdi insanlar bu derece keskin virajlar alınca daha iyi anlıyorsunuz. Anlatayım; 17-18 yaşında evlendiğimiz bir insan peçe takarak tesettür içine sokuldu. Eldiven ve peçe ile tam otuz sene yaşadı benim hanımım. Birçok yasaklar var ve bu derece yasaklar içerisinde yaşayan aileme bir gün bir fetva geldi; “Başörtüsü teferruattır. Bu hizmete mani bir şeydir” şeklindeki fetva ile başörtüsü ile ilgili bir zikzak yaşandı. İki-üç yaşından beri, evin içinde dahi başını örten çocuklara, bir anda üniversitelere girip kendi ülkelerinin üniversitelerini ve hizmet birimlerini işgal etmeleri için başlarını açmaları söyleniyor. Bu kadar keskin zıtlıklar karşısında aile yapısı her şeyi ile çatırdıyor. Yani insanlar talimatlarla yaşamaktan bıkıyor.

Bana aynen şöyle dediler: “Senin bu farklı, anlaşılmaz tutumun, bu tavırların... Biz artık sade aile hayatı yaşamak istiyoruz. Bize müsaade et, üniversitenin son sınıfındayız. Biz oturup buna karar verdik, sizin bu çelişkili kararlarınızdan, cemaat içerisindeki bu anormal davranışlarınızdan uzak bir yaşam sürmek istiyoruz.”

Şimdi böyle bir teklif karşısında ben şok oldum. Bu çocuklar erişkin çocuklar. Bizim Fethullah Gülen ile kuyruklu yıldız gibi bir yan yana, bir fersahlarca uzakta olmamızdan yaka silktiler. Belki bu arada cemaat de onlara bir güvence verdi. Çünkü ben ne ile geçinirsiniz, size kim bakar, daha üniversite ögrencisisiniz dediğim de, “Cemaat bize her ay belli bir para verecek” dediler. Ve tespit ettim ki Pamukbank’ın Üsküdar şubesinde, çocukların adına her ay yatan 1500 dolarlık bir meblağ vardı. Yani okulları bitse de cemaatin onlara bakacağını, devamlı kollayacağını ve yüksek mevkilere getireceğini bir arkadaş bana söyledi ve ismini daha sonra söyleyeceğim bu arkadaş beni ölümle tehdit etti. Daha sonra aradan geçen bu dört yıllık zaman zarfında hiçbir iletişimimiz olmadı, olmasını da istemem. Çünkü babalarını bu şekilde kapıya koyacak nitelikte olan insanların hiçbir şekilde bu topluma faydalarının dokunmayacağını düşünüyorum.

M.Y: Peki bu size ilk söylendiğinde nasıl tepki gösterdiniz?

N.V: Bunu benim bir cinayet işlemem, bir felç geçirmem ya da kendimi bir yerlerden atmam için hazırlanmış bir tuzak olarak düşündüm. Bana bunu bir komplo olarak hazırladıklarını düşündüm.

Zaten bana beş yıldır uygulanan boykot devam ediyor. Ben isimlerini tek tek verdim. Başta Tahsin Tekoğlu, yani bugün Asya Finans’ın başında yönetim kurulu başkanı olan şahıs bana geldi dedi ki “Bana Kur’an’ın üzerine el bastırdılar,” Abdullah Aymaz adlı 30-40 yıldır iletişim halinde olduğum bir arkadaş, Ali Çelik denen birisi, Dr. Kudret denen birisi, Ahmet Kara denen birisi... Bunlar benim çömezlerim. Şunları söylediler: “Geldiler Kur’an’a el bastırdılar; Nurettin Veren ile bir daha görüşmeyeceksin. Ben de Kur’an’a el basmama rağmen oruç tuttum. Bu yeminimi bozdum. Sana haber veriyorum. Bundan sonra sana bizden fayda yok. Senin hakkında Fethullah Gülen’in verdiği boykot uygulaması bu.”

Şimdi böyle hakperest ve sureti haktan görünen, şeytanca bir uygulamayı kendi arkadaşlarına uygulayan, işte böyle bir gönül insanı portresi var. Kendi arkadaşlarını kendi arkadaşlarına boğduran bir insan...

Ben zaten bugün de şunu haykırmak için bir fırsat kolluyordum. Ülkemize şu anda bir papaz geldi Bartalomeos’un daveti üzerine ve Türkiye’ye bir ültimatom verdi. “Dünya milletleri Ermenilere yapılan soykırımı kabul ediyor. Sadece siz kabul etmiyorsunuz. Bu tartışılacak bir konu değildir. Bunu kabul etmek mecburiyetindesiniz” dedi ve gitti. Şimdi Fethullah Gülen’in çok samimi dostu ve can ciğer arkadaşı olan Ortodoks kilisesinin başı olan Bartalomeos “Biz burada misafir değiliz diyor, buralar bizimdir. Ortodoksların şimdi Konstantinopolis’e her zamankinden daha çok ihtiyacı var.” dedi. Gülen ona “Sen nasıl olur da bunu söylersin” demedi. Benim vatanımın tapusunu geriye isteyen ve ‘Ermeni soykırımı yaptın’ diyen bir insana Fethullah Gülen’in bir çağrıda, bir tepkide bulunması lazım.

İşte şimdi bir tarafıyla arkadaşlarını bu şekilde boykota maruz bırakan, bir tarafta ülkesini parçalamak isteyenlerle birlik ve beraberlik içinde yaşamaya çalışan Fethullah Gülen’in bu iki farklı yüzünü göstermek için konuyu bu tarafa çektim. Şimdi ben 35 yıllık arkadaşı olarak; bir babanın oğluna yapabileceği hizmetin yüz katını yaptığımı Fethullah Gülen demese de herkes bilir. Böyle bir insanı dolandırıcı diye kendi internet sayfasında teşhir eden bir insan o.

M.Y: Sayın Veren sizin orada 35 sene hizmet etmeniz gerekmiyordu. Hiç hizmet etmeyenler, karşısında olanlar, mücadele edenler de kendi gazetelerinde nitelikli dolandırıcı olarak suçlanabiliyor. Gönderilen açıklamalara yanıt vermiyorlar. Yani böyle bir cesaretleri de yok. Kaynağı belirsiz paraların sahiplerinin yaptığı şaibeli işlerden dolayı ortaya çıkan bir sorunu kendi rakiplerini karalamak için çok rahat şekilde kullanabiliyorlar. O bakımdan uyguladıkları bu yöntem biliniyor. Zaman Gazetesine bakıldığı zaman bu görülebilir.

N.V: Şimdi dava kutsaldır derler. Dava dedikleri nedir? Dava eşittir Fethullah Gülen. İnsanlar neyin müdafaasını yapıyorlar? İslam’ın, vatanın, bayrağın, ordunun, devletin değil, ne yaparsa yapsın aklanması için Fethullah Gülen’in. Şimdi “Ilımlı İslam” meselesi var. “Ilımlı İslam” derken insanların dikkat etmesi lazım, yani İslam çok soğuktu ya da sıcaktı da, biraz ılıtmak mı lazım? Benim aklıma şu geldi: Haşlanmış, kaynamış bir su içerisine kurbağayı attıkları zaman bir anda ölür. Fakat başka bir yerde suyun altı yavaş yavaş ısınırken, sıcaklığın 80 derecelere ulaşmasına rağmen kurbağa hâlâ haşlanmıyor. Çünkü ısı yavaş yavaş veriliyor. Şimdi buradaki “Ilımlı İslam” düşüncesindeki kasıt; hissedilmeden ülkemizin ve devletimizin elimizden alınması ve tepkisiz bir şekilde bizim bunu kabul etmemizdir.Yani bu ılımlı bir işgal projesidir. Ve bu projede İslam da tepkisiz hale getirilecek.

Yani burada vatan olmasın, bayrak çok mühim değil, toprak öyle can verilecek kadar lüzumlu bir şey değil, kutsiyeti yok düşüncesi ile cihat ayetleri ehemmiyetsiz gibi gösterilip hareket ediliyor... Halbuki Fethullah Gülen, benim çocuklarımın hepsinin ismini Uhud şehitlerinin isimlerinden koymuştur. Şehitliğin çok kutsal bir durum olduğunu, peygamberliğe denk bir makam kazandırdığını bütün vaazlarında gözyaşlarıyla anlatmıştır. Şimdi ne oldu da ‘ülkenin bayrağı, şehitlik, toprak, vatan mühim değildir’ tarzı bir yaklaşim içerisine girdi? Şimdi insanların burada fark edemedikleri bu sulandırma aynı şekilde kademe kademe devam ediyor.

Gülen Kendisini “Müçtehid/Dini Kural Koyan” İlan Ettiriyor

Son dönemdeki ünlü şu “İncilleştirilmiş Kur’an”dan bir ay sonra çıkan bu baskı, burada bir takdim yapıyor. Kaldı ki, Fethullah Gülen tevazuundan ötürü insanlara elini dahi öptürmez. Ben sıradan bir insanım gibi davranır. Çok mütevazı gösterir kendini. Hatta ben gazetedeyken resimlerinin, isminin kullanılmasını istemezdi. Kitaplarında da hep başka adlar kullanır. Şöhret olmaktan kaçtığı için bunları yapar. Şimdi Fethullah Gülen, büyük boy posterleriyle Türkiye’nin dört bir yanında milyon dolarlık bedellerle televizyon reklamları yaptı. Kendisinin inanılmaz bir güce sahip olan, kutsal bir insan olduğunu ilan etti. Bu ilanlardan bir tanesini okuyorum Zaman Gazetesinde verdiği reklam: “Hasan el Benna, Mevdudi, Seyid Kutb,Yusuf Gardavi, Mevlana, Ebul Hasan el Nefdi, Bediüzzaman gibi, Fethullah Gülen geleneksel alim prototipinin açık örnekleridir.” Yani kendisini de oraya, onların arasına monte ederek aynı seviyeye getiriyor.

İlkokulu dışarıdan bitirmiş ve mütevazılık örneği sergileyen bir insanın kendini takdim metnini okuyoruz. İlanda, “Hangi açıdan bakılırsa bakılsın, Hoca Efendi’nin alim olmasının yanında müçtehid olduğuna da şüphemiz yoktur.” Müçtehid, içtihad koyan, dinde yeni kararlar almak, yeni kararlar çıkarmak, yeni hükümler koymak yetkisine sahip şahıs manasına gelir. Yani dinin üzerinde her türlü spekülasyonu yapabilir.

Benim bildiğim Fethullah Gülen böyle bir makamı reddeder ve böyle bir metnin yayınlanmasını istemez. Ama Fethullah Gülen yüz bin bastırarak Zaman Gazetesine bunları dağıttırıyor. Aynı şekilde “İncilleşmiş Kur’an”ı yirmi sene ısrarla Suat Yıldırım’a yazdırıp yedi sekiz yüz bini bulan adette Zaman Gazetesi ile dağıttırıyor. Şimdi Kur’an’da Fıkıh’da ve Dua kitabında, yepyeni bir din anlayışıyla “Ilımlı İslam”ı insanların ortak dini gibi harmanlayarak sunmaya çalıştığının kanıtlarıdır bunlar. Onun için bu ütopyayı cemaate yavaş yavaş telkin ederek kendisinin dinin bütün hükümlerinde yeni fetvalar koyacak konuma geldiğini açıkça söylüyor.

Ben burada bunu insanların teyit edeceğini düşündüğüm bir iki fetvasını okuyayım: Biri şöyle; “Faiz ile vergilerinizi verebilirsiniz. Çünkü devletin bizden bu kadar vergi alma hakkı yoktur.” Yani ey insanlar, ey müminler siz sizi ezen, sizi sömüren devlete karşı sizin yemeyeceğiniz haram paraları kullanabilirsiniz.

Kendisi ile yaptığı bir röportajda şöyle diyor, Nuriye Akman –ki usta bir röportajcıdır kendisi– fakat her nasıl olduysa Fethullah Gülen’in hipnozuna girerek kendisini “İman-ı Kamil” noktasında bulmuş. Bir rüya esnasında da kendisine ilham gelmiş ve “Nefes” adında bir roman yazmış. Kitabının önsözünde anlatıyor.

Yaptığı röportajda da evlenme meselesine giriyor... Malumunuz hiç evlenmemiştir. Oysa Fethullah Gülen gayet sağlıklı olduğunu söyler. Hatta yakınları onun yirmi erkek gücünde olduğunu söyler. Bizlere de öyle telkin edilir. Nuriye Akman soruyor ona. O da diyor ki: “1978 yıllarındaydı. Çamaşırlar iyice birikmişti. Akşam yıkarken canıma tak etti. Bir ara içimden acaba evlense miydim diye geçirdim. Katiyen düşünmek olarak değil. Şimşek süratinde gelip geçen bir fikir.”

Yani evlenmeyi insani bir ihtiyaç olarak görmüyor. Çünkü kendisi insani ihtiyaçları olmayan insanüstü bir varlık.

Devam ediyor; “Ertesi gün bir arkadaşım geldi ve bana dün gece rüyasında Peygamber Efendimizi gördüğünü ve kendisine benim için ‘evlendiği takdirde düğününe de cenazesine de gelmem’ dediğini iletti. Bu bir rüyaydı. Rüya ile amel edilmeyeceğini biliyordum ama şahsım adına bu işarete saygılı olmaya çalıştım.”

Gülen, Kur’an Üzerinde Operasyon Yapıyor

Kendisi gibi cemaatin büyük bir kısmı da elli yaşını geçene kadar evlenmedi. Çünkü bu cemaat bir yanıyla da İseviliği, ruhbanlığı temsil etmeliydi. Diğer yandan da evlenmemek İslam’a aykırı bir harekettir. Şimdi bunların üzerinde niye duruyoruz:

1) Fethullah Gülen’in Kur’an’ın üzerinde bir operasyon yaptırdığı,

2) Fıkıh üzerinde bir operasyon yaptırdığı,

3) Eshab-ı Bedir ve Eshab-ı Uhud diye hiç İslamiyet’te duyulmamış bir kitabını okullarda çocuklara gece okuttuğu,

4) Amel ve uygulamada, hayat tarzında, kendi ütopyasına uygun özel adam yetiştirmeye çalıştığı için.

Özellikle bu noktanın üzerinde duruyorum. Bu kitaplarda da 313 tane şahıs ismi vardır. İslamiyet ile hiç alakası olmayan bir şekilde. “İzmirli Nurettin Veren, Allah ondan razı olsun” şeklinde ifadelerle bezenmiş bir kitaptır Eshab-ı Bedir. Bunu Allah’a ait, dua ve müracat edilecek, kendisinden istimdat edilecek bir dua şekline getirip; bütün cemaate bunu göstermek adına. Şimdi burada şunun için detaylara giriyoruz; Fethullah Gülen dinin her ünitesinde yenilik yapma amacında. Bir tarafta Hıristiyanlık, bir tarafta Yahudilik ve bir tarafta Müslümanlığın harmanlandığı yeni bir görüş ve yeni bir din sunuyor. Avrupa’nın da diğer din mensuplarının da ortak olarak Fethullah Gülen’i öne sürmesinin nedeni bu.

Masonik Gizli Örgütlenme

Merdan YANARDAĞ: Başından beri üzerinde ısrarla durduğumuz yaygın bir Fethullahçı örgütlenme var ülkede. Bu konuda biraz daha odaklanalım diyorum.

Bu bağlamda finans kaynakları önemli, biraz daha yakından bakmalıyız. Çünkü, bu örgütün ayakta kalması muhakkak bir finansmanla sağlanıyor. Siz bir çağrı yaptınız buradan. Para yardımı yapanlar, bağış yapanlar gidip bağışları ile yapılan okullara, kurumlara sahip çıksınlar dediniz. Dershaneler büyük bir sektör. Her sene iki milyon kişi dershanelere kaydoluyor ve bunlardan 1.5 milyonu Fethullah Gülen kaynaklı dershanelerde eğitim görüyorlar diyorsunuz. Peki bu işlerin finansmanı sağlanırken mekanizma nasıl işliyor. Nasıl bir teşkilat var? Para trafiği nasıl işliyor? Siz Asya Finans gibi cemaatin merkezindeki bir kurumu kuran ve bir süre yöneten biri olarak bunu bize açıklayabilirsiniz.

Nurettin VEREN: Aynı masonik örgütlerde olduğu gibi, bu örgütte de kapalılık, gizlilik esastır. Özel yeminler ve sadakat testleri ile hiçbir şeyin örgütün denetimi ve kontrolünün dışında olmaması amaçlanmıştır. Fethullah Gülen’in ifadesi ile sistem, elini salladığında hiçbir şeye temas etmeyecek şekilde inşa edilmiştir. Şimdi eğer bu bir gönül hizmeti ise, bir eğitim hizmeti ise ülkeye yardım ve fayda temin etmekse amaç, öncelikle bu işin sistemi niçin gizlilik üzerine kurulmuştur? İnsanların bunu bilme hakları vardır.

Kutsal ve haklı bir dava, esrarengiz bir şekilde gizlilik içerisinde, hiç kimsenin denetimi olmadan yürütülemez ve doğru değildir. Yani kutsal olan her şey umuma açık, şeffaf ve net olmalıdır. Bakın her sene Ramazan ayı gelmeden önce zekâtlar toplanır. Zekât doğrudan doğruya zengin tarafından fakire verilmesi gereken bir yardımdır ve sadaka değildir. Zekât zenginin malındaki fakirin hakkıdır, hissesidir. Bu sosyal dengeyi temin eder. Bugün bu, vergi yolu ile yapılmaktadır ama devletin bu vergi konusunda yaşadığı aksaklıkları kullanarak cemaatin zekâtını devlete değil, kendilerine vermelerini salık vermektedirler. Esas zekât bize verilir, demektedirler. Vergi zekât yerine geçmez düşüncesini cemaate aşılamaktadırlar. Zaten devlet dinsizdir, diyorlar. Yani oradan kaçış buradan yakalanma şeklinde cemaate bir kaynak temin edilir.

Adil Serdar SAÇAN: Bir de hocam, “bir eğitim bursu verdim, iki eğitim bursu verdim” şeklinde toplanan paralar var. Mesela bir milyar civarında ise bu sene bir öğrencilik burs raici, zenginleri topluyorlar, birisi ‘ben beş burs verdim, birisi ben on burs verdim’ diyerek bir gecede trilyonlarca lira para topluyorlar. Bence onu da belirtmek lazım. Bunlar zekâtın dışında.

Okul ve Dershanelerin 5. Katları Örgüt Karargâhı

Nurettin VEREN: Haklısınız. Bu toplantılar dershanelerin ve okulların beşinci katlarında, cemaatin toplantı odalarında yapılır. Biliyorsunuz; bu mekânlar kalabalık yerler oldukları için dikkat çekmezler. Beşinci kat hadisesi ise Bozyaka’daki Yamanlar Koleji’nin beşinci katı zamanında Fethullah Gülen tarafından kullanıldığı için bu kadar popüler olmuştur. Yani bina dört katlı olsa bile cemaatin toplantı odaları beşinci kat olarak isimlendirilir. Yani beşinci kat demek örgütün yönetildiği kat demektir. Ve bu mekânlara bağış yapacak insanlar bağış yapacakları meblağlara göre gruplandırılarak çağrılırlar. Toplantılarda önce Fethullah Hoca gözyaşları ile vaaz eder ve sonra toplantıya katılan şahıslar bir açık arttırmada olduğu gibi el kaldırarak verecekleri bağışları ilan ederler. Bu yardımların hiçbir kaydı yoktur. Sadece verilen çeklerin zaman içerisinde, örgütün belirli şirketleri aracılığı ile piyasada ticari faliyetlerde kullanıldığı görülür. Bunların isimlerini verebiliriz.

Adil Serdar SAÇAN: Şimdi bu noktada bir şey sorabilir miyim? Diyelim ki ben geçen sene beş burs verdim, bu sene üç burs verdim, önümüzdeki sene hiç burs vermedim. Durumum ne olur?

N.V: Siz cemaat içinde önceliğinizi, ağabeyliğinizi ve formasyonunuzu kaybedersiniz. Bir dahaki seneye de vermezseniz size baskı gelir. Şöyle baskı gelir: “Bak! Geçen sene vermediğin için bu sene işlerin daha kötü oldu. Yani krediniz en fazla iki ya da üç sene. Daha sonra aforoz edilirsiniz. Hizmeti terk ettiğiniz zaman Risaley-i Nur’da geçen şefkat tokatları ile cezalandırılırsın. Yani Allah sana ufak tefek musibetler verir. Yani ne olabilir; dükkanın yanar, çocuğun düşer ayağı kırılır.” Bunlar muhakkak olur insanın hayatında. Bunlar getirilip senin önüne konur. Şimdi bu gizli zekât toplantıları Ramazandan önce yapılır. Bunun sebebi, bütün cemaatler şirketlerden Ramazanda zekât talebinde bulunduğu için, herkesten önce davranıp, zekâtları herkesten önce toplamaktır. Yani biz zekâtımızı sizinle falanca kuruluş arasında paylaştırarak verelim denmesini engellemek için herkesten evvel bu işi yaparlar.

Bunların da hiçbirinin makbuzu yoktur. Yani bunlar üst düzey kademeli zenginler. Fakirler ve memurlar bu toplantılara çağrılmaz, zekâtlarını başında bulunan imamlar vasıtasıyla verirler. Verilen talimatlarda deniyor ki; “Kurban kesmeyin çünkü kurban kestiğiniz zaman sizin önünüzdeki o anayasal kuruluşlardaki etiketiniz, renginiz ortaya çikiyor. En iyisi, bir taşta iki kuş vurmak: Siz o kurbanı kesmeyin, paranızı ağabeyleriniz yoluyla bize iletin. Biz o kurbanı sizin adınıza başka ülkelerde keseriz.”

A. Serdar SAÇAN: Tabii bu söyledikleriniz 2002’den önceydi. Ondan sonra her şey serbest, açık ve aleni olarak yapılmaya başlandı.

Merdan YANARDAĞ: Peki bu para nasıl legalize edilir. Nasıl değerlendirilir, kim değerlendirir bu parayı?

N.V: Bu paralar, birkaç sene para vermeye ve artarak destek vermeye devam eden, sadakatini ispat etmiş insanların firmalarına verilir. O ticari münasebetler içerisinde kayıt dışı toplanmış paralar o şirketin bünyesinde aklanır. Şimdi kime verilir bu? Zenginlerin en sadakatlisine ve en ahmağına verilir. Yani hesap sormayacak, denileni yapacak kişiye. Tabii aslında burada sadakat ölçütü paradır; ama kişi artan bir şekilde bağış yaparak sadakatini kanıtladıktan sonra, çok daha büyük meblağlar onun şirketi vasıtasıyla aklanır ve o şahıs da bu paraları kullanır. İhtiyaç duyuldukça geri alınmak üzere verilir. Kişi burada bir banka gibidir. Parayı değerlendirir ve bu paranın üstüne zamanla bir şeyler katar.

Paranın Yönetimi Doğrudan Gülen’de

Merdan YANARDAĞ: Peki paranın yönetimi sizin de içinde bulunduğunuz üst düzey yöneticiler tarafından mı yapılır?

Nurettin VEREN: Hayır. Tamamı Fethullah Gülen’in eline teslim edilir. Yani başka hiç kimsenin elinde durmaz. O size bu toplama görevini verir. Dağıtma görevini de başka birine verir. Mustafa Özcan yapar onu. Bu Mustafa Özcan da Kartal merkez vaizidir. Toplama bir görevdir. Dağıtma bir görevdir. O parayı birine verme bir görevdir. Onu yurt dışına transfer etmek o şirket sahibinin görevidir. Yani herkes işin bir kısmını yapar.

Adil Serdar SAÇAN: Bu esnada hayali ihracat olur mu?

N.V: Şimdi bu esnada kullanılan kuruluşlar, remi ve temiz kuruluşlar, masum okullardır. Okulların içerisinde iş adamları bu paraları aklar. Para transferi yapılır. Yani okullar vakıf iken, bu yurt dışındaki okullar daha sonra şirket haline gelmişlerdir. Okul şirketleri şöyle: Bir holdingin yirmi tane okulu var. Bu okulların beşi yurtiçinde ise on beşi yurtdışındadır. Dolayısıyla bir şirketin kendi bünyesi içerisinde öğretim üyelerine götüreceği para var, oradan gelecek para var.

Bu, Türkiye ile irtibat halindeki güvenilir kuryeler vasıtasıyla, bu paralar kayıt dışı yani banka transferlerinin dışında çantalarla gidip gelir. Çünkü iş adamları var, o ülkedeki gümrükteki yabancı insanlar var örgüte kazandırılmış. Güvenilirlik kazanıldıktan sonra da gümrükten de, havaalanından da çanta ile para geçirilmesi hususunda hiç problem olmaz. Hatta bu ilişkilerin iyi kurulmadığı yerlerde ellerinde bir iki trilyonla sınırda yakalananlar oldu.

Paralar Geri Verilmez, Kayıt Tutulmaz

Merdan YANARDAĞ: Bu organizasyonun bir yanıyla İslami şirketler denen yapılanmayla benzer bir işleyişe sahip olduğu anlaşılıyor. Genelde merkezi Konya’da olan Kombassan vs. gibi holdingler... Çoğu zaten şu anda batmış durumda ve sahipleri, yöneticileri kaçak. Seyircileren bu konuda da çok sayıda soru geliyor. İhlaszedeler var içlerinde, diğer İslami holdingler tarafından dolandırılanlar var. Bu holdinglerle Fethullah Gülen örgütlenmesi arasında bir ilişki var mıydı?

Nurettin VEREN: Hayır. Şimdi onlar bir holding bünyesinde para topluyorlar. Fethullah Gülen öyle yapmıyor. Zekât, burs ve kurban parası topluyor. Çünkü holdinglerde insanlar verdikleri paralar karşılığında bir zaman sonra kâr alacaklarını düşünüyor. Ama burada verip de almak değil, her sene vermek var. Burada bir biat, bir bağlılık vesilesi olarak, fakire fukaraya verilmek üzere toplanan paralar var. Dolayısıyla kimse bir hak iddia edemez. Yani burada geriye almak için vermiyor, zekât olarak veriyor ve ertesi sene verdiğini bir kat artırmak zorunda. Tabii bu sene verdiğinin yarısı düşerse itibar kaybına uğrar. Ticari itibar kaybına uğrar. Yani elli milyar sermayesi olan bir adam, iki yüz elli milyar zekât vereceği taahhüdünde bulunuyor, cemaatin güvenini kazanmak ve yıl içerisindeki kredibilitelerini artırmak için. Yani bir nevi takiye burada, kendi içlerinde de başlıyor.

Bir anekdot aktarayım: Cemaatin içinden bir arkadaş, ismini vermeyeyim çünkü bu onu çok yaralar. Onun hakkında, Fethullah Gülen bana dedi ki, “Bu adamın ismini gazeteden sil!” Gazetede üst düzey bir yetkili olduğu için üst sütunda adı yazıyor. Ben de “Şimdi öyle birdenbire böyle bir şey yapılmaz, nezaketen de olsa önce kendisine bir danışılması gerekir” dedim. Israr etti ve “Sil. Onun cemaate faydası yoktur. Çünkü kendisi bu cemaate bir şey sattı. Herkes verirken; o para ile bize gazetesini sattı” dedi. Ben buna rağmen böyle bir davranışın nezakete uygun olmadığını söyledim. Aradan bir müddet sonra Ankara’daki zekât ünitesinden bir arkadaş topladığı paraları getirdi. Fethullah Gülen de hemen mevzu bahis şahsı kastederek, “O ne kadar verdi” diye sordu. Cevap 4.5 milyar. Tabii bu on beş-yirmi sene önce verilen bir para. Hemen bana dönüp o istediği şeyi yapıp mevzu bahis şahsı görevden atıp atmadığımı sordu. Ben de yapmadım deyince “İyi, o şimdilik dursun” dedi.

Yani buradan şu anlaşılıyor, eğer para veriyorsa onu başımızın üstünde tutalım, eğer para vermez ise dışlayalım, aforoz edelim. Yani insanlar Allah için vermiyor. Fethullah Gülen’e yaranmak için veriyor. İnsanlar İslam’a hizmet etmek için çalışırken Fethullah Gülen’i koruyup kolluyor ve onu yüceltiyorlar.

M.Y: Yaklaşık ne kadar para kontrol ediliyor?

N.V: Şimdi biz size bir üniteyi söyledik. Sanırım Emin Çölasan bir tahmin yürütmüş ve 10 milyar dolarlık bir para hesaplamış. Halbuki biz bu paranın sadece bir ünitenin % 23’üne denk olduğunu söylemiştik. Bütün sektörlerde, ithalat-ihracattan, çatal kaşığa kadar şirketleri var. Ayrıca yurt dışındaki şirketlerden, yapılan ihale başına pay alıyorlar. Şimdi niçin tüccarlar bu okulun devamından yana ve destekliyorlar? Çünkü, tüccarlar bu okulları gittikleri ülkelerde bir zıplama tahtası olarak kullanıyorlar.

Gülen isterse bazı kişileri o müesseselerin başına getirerek mükafatlandırıyor. Kendisine itaat etmeyen bir insanın da ekmeğini hemen kesip o mevkiden uzaklaştırıyor. Elime bir kağıt geçti ve ben bunu dün internet sayfama koydum. 1998 yılında Avukat Orhan Erdemli yoluyla Coşkun Koleji’nde –ki ben kurucusuyum– Ali Coşkun’un verdiği bir arsaya yapılan bu okulda, çocuklarımı para vererek okuttum. 2 kız çocuğumu. Diğerleri hep devlet okulunda okudular. 1998’de % 85 temerrüt faizi uygulayarak iki taksit üst üste ödenmediği için evime icra kağıdı geldi. Tartışmalarım ve kopukluklarım olduğu için Fethullah Gülen’in beni kapısında diz çöktürmek için bizzat uyguladığı bir plan. Benim açtığım okulda okuyan kızlarımın iki aylık okul taksitini ödeyememişim –ki o sırada işim vesilesiyle Tunus’ta bulunuyorum– o nedenle icra geliyor. Yani benim zaman zaman başkaldırıp diklenmem üzerine, dizginlenmem gerektiği düşünülmüş. Şimdi bu icra kağıdını yayınladım ben, % 85 temerrüt faizini özellikle söylüyorum.

Tabii ben bunu alıp ilk önce okul müdürüne götürdüm. Bu nedir şeklinde. Dedi ki: “Ağabey bu yukarıdan, yoksa benim böyle bir şey yapamayacağımı bilirsin.” Ben gidip bu kağıtları Fethullah Gülen’in önüne attığımda ve “Nedir bu” dediğimde, “Allah şahit benim bundan haberim yok” diyerek çevresindekilere dönüp bağırmaya, kim yaptı bunu şeklinde tepkiler vermeye başladı ve “Ben bunları öderim, onlar benim çocuklarım” gibi bir yaklaşım gösterdi. Bana, “Senin güvende olduğun yer benim dizimin dibidir” şeklinde bir izlenim uyandırmak için böyle bir tiyatro oynadı. Yani icrayı yaptıran da senetleri ödeyen de o. Ve daha sonra aynı avukat yoluyla bana 2005 yılında, 98 yılından yine icralar gönderildi.

M.Y: Bu avukat, son dönemde El Kaide’ye yardım ettiği gerekçesiyle Birleşmiş Milletler’in “Uluslararası teröre yardım edenler” listesine aldığı Yasin El Kadı’nın avukatı mı? İsim aynı çünkü.

N.V: Şimdi o konuya bu hafta girmeyeceğiz. Çünkü bazı pürüzler var. Ama sahte bir dosya düzenlendiğine dair bende mahkeme kararı var.

Danıştay Saldırısında Fethullahçı Komplosu!

M.Y: Serdar Bey sizinle devam edeceğiz. Yoğun şekilde bir komplodan söz edildi son dönemde. Özellikle Danıştay saldırısı ve bir yüksek yargıcın öldürülmesi ile başlayan bir komplodan... Siz de bunu söylediniz; “Bir F tipi örgüt sokakları izliyor, Emniyeti ele geçirmiş” ve “Psikolojik bir harekat yapılıyor basın üzerinden, istihbarat dairelerinde bulunan güçlerini kullanıyorlar” diyorsunuz. Size göre, yüksek yargıya, Danıştay’a yapılan saldırının merkezi de aynı. Danıştay saldırısının öncesi ve sonrasındaki gelişmeleri değerlendirirken bir komplodan söz ediliyor. Nedir bu komplo?

Adil Serdar SAÇAN: Şimdi, daha önce sorduğunuz soruda, hangi birimlerde etkili oldukları konusundaki soruda, eksik kalan yerler var.

Eğitim birimleri burada önemli. Özellikle yurtdışına, polis akademisinde ögretim görevlisi olmak üzere gönderilenler… 1985 yılından sonra gönderilenlerin büyük bir bölümü, hatta tamamı diyebilirim; bu grubun elinde. Bildiğim kadarıyla mülki idare sınıfından gönderilenler de bunların elinde. Devlet bursu ile gidiyorlar. Polis olarak okuyorlar. Ama üniformalarının altında imam cübbesi mevcut bunların.

Baktığımda, bu manada belki de Amerika’nın, Fethullah Gülen örgütlenmesinin ve küresel güçlerin Türkiye’deki oyunlarını görüyorum. ABD ve AB gibi küresel güçlerin, Türk ulus devletini ortadan kaldırmak, etkisizleştirmek için oynadıkları çesitli alanlar ve kullandıkları piyonlar var. Şimdi bu piyonlardan bir tanesi bu cemaat. Niçin kullanılıyor? Büyük Ortadoğu Projesi’nin, Türkiye’ye “Ilımlı İslam” Projesinin yerleştirilmesi için ve Türk ulus devletini çözmek için kullanılıyor. Ne yönden? İslam’ı sulandırmak; işte İncil’i Tevrat’ı yeniden yazan emperyalistler bugün de Kur’an-ı Kerim’i yeniden yazmak istiyorlar. Bu çok açıktır. Bakın ünlü Amerika’lı bir misyoner (AL Dobra) yazdığı kitapta diyor ki: “Benim yapmak istediğim bir Müslüman’ı dininden döndürmek değil. Attığım tohum büyüyüp yeşerecek ve Müslümanlar İslam’ı sorgular hale gelecekler.”

M.Y: Yani Fethullah Gülen örgütlenmesini, ABD’nin küresel hegemonya projesinin bir ayağı niteliğinde ve Ortadoğu’daki bir operasyon birimi olarak görüyorsunuz.

A. Serdar SAÇAN: Türk ulus devletini yıkmak ve yıpratmak için ABD önce Türk ulusunun ulusal birliği ve kurumlarına saldırıyor. Bunların başında da ulusalcılar geliyor. Şimdi bunları nasıl yok edeceksiniz. Sen Atatürkçüsün seni vurdum olmuyor. Vurdular da gerçekten. Ne yapalım! Adam yaşasın ama toplumun gözündeki itibarı düşsün. Çünkü küreselcilerin Türk ulusu devletini yıkmak için kullandıkları en iyi yöntem. Bunun için de ellerinde hazır bir malzeme var. Devletin içine sızmışlar. Yasama, Yürütme ve Yargı kurumlarına sızmış bir örgüt var. Dediler ki; bu örgütü alalım. Lideri ile beraber istediğimiz gibi kullanalım. Nasıl kullanıyorlar! Ben Emniyet örgütü açısından size söyleyeyim. Ben bunu kitabımda da yazdım. Daha Danıştay saldırısı olmadan önce de yazdım.

M.Y: Evet “Küresel ve Yerel Mafya Kıskacındaki Son Kale” isimli kitabınızda...

A. Serdar SAÇAN: Emniyet içerisindeki F tipi örgütün, ne tip bir örgüt olduğunu başlıklar halinde yazdım, bir dizi örtülü operasyon yaptığını biliyoruz. Bunlardan biri adliyede yapıldı. Fethullahçılık davasını açan Nuh Mete Yüksel’in başına gelenleri, benim başıma gelenleri biliyorsunuz… Türkiye’nin önde gelen ulusalcılarının, örneğin yüksek yargıç Eraslan Özkaya’nın başına gelenleri tek tek yazdım. Yargıtay’a düzenlenen Neşter 1-2 adlı operasyonlar beraatla sonuçlanmıştır. Bakın hepsinde operasyonları yapan yer, Emniyet İstihbarat ve Kaçakçılık Daireleri.

Bu dairelerin F tipi örgüt tarafından ele geçirildiğini zaten uzun zamandır söylüyorum. Teşkilatın içinde iken de söylüyordum. Yazdığım resmi yazı var ortada, yazılar var. Bütün teknik dinleme ve takip birimleri ellerinde. Bakın savcılıktan soruşturma kararı aldım, fakat ertesi gün operasyon düzenleyeceğimiz mercilerin haberi oldu. Çünkü işbirlikçiler Emniyet örgütünün içerisinde. Böyle bir yapı ile karşı karşıyasınız. Ahtapot gibi devleti sarmış bir yapı. Ve küreselciler bunu kullanıyorlar. Yargıtay Başkanı Eraslan Özkaya laiklikle ilgili bir açıklama yaptı ve hükümet bu meseleye çok bozuldu. Bir dahaki sene o konuşmayı yapmaması gerekiyordu. Ne yaptılar! Yaptırmadılar. İstihbarat ve Kaçakçılık daireleri, Özkaya’yı bir şekilde Alaaddin Çakıcı’ya bağladılar. Telefonla görüşmüş Alaaddin Çakıcı’nın adamı ile. Adamcağız kalp krizi geçirdi ve bu konuşmayı yapamadı.

Yargıtay’a yapılan saldırılardan önce gerçekleştirilen çok ciddi başka saldırılar var. Türkiye’de kim var bunlara karşı olan veya Türkiye’de karşı devrimle mücadele eden kimler var, onlara saldırıyorlar. Çünkü karşı devrim girişimidir bu. Amerikalı ne diyor: “Türkiye Cumhuriyeti Ilımlı bir İslam Devleti’dir.” Sonra diyor ki “Dilim sürçtü.” Yani Amerika Birleşik Devletleri Dışişleri Bakanı’nın dili sürçer mi, böyle bir şey olur mu? Amaçları belli. Türkiye’yi ılımlı İslam’a götürme noktasındaki önemli engelleri neler? YÖK, yüksek yargı, ordu ve ulusalcı olarak ön plana çıkmış bireyler. Bakın hepsine karşı sistemli bir saldırı var. Şimdi yargıya karşı, Yargıtay’a karşı saldırı dediğim olay bu.

Bir milletvekili çıktı dedi ki: “Yargıya güvenmiyoruz.” Hemen peşinden Neşter-1, Neşter-2 operasyonları geldi. Bu iki operasyonla,Yargıtay’ın bütün üyeleri rüşvetçiymiş gibi gösterildi. Bunu hep basına yapılan servisler yoluyla, milletin Yargıtay’a olan güvenini sarsmak için yaptılar. Yargıtay nezdinde yargıya olan güvenin kaybolması için. Bu çok önemli bir saldırıdır. Silahsız bir saldırıdır ama, prestij açısından karşı devrim için yapılmıştır.

M.Y: Devletin resmi kurumları, emniyet ve istihbarat birimleri kullanılarak yapılıyor bu saldırı, öyle mi?

A. Serdar SAÇAN: Evet. Tabii imamından emir alan bir Emniyet örgütü. Bunu söylüyoruz işte. Zaten anlatmak istediğim mesele bu. Olayın sonuçlarını anlatmak istiyorum. Kim yapıyor? Aynı daire. Aslında o daireler yapmıyor. Hakimden karar almaya giden polis. Ama karşısındaki, polis üniforması giymiş örgüt mensubu. Çok ciddi bir problem. Türkiye Cumhuriyeti bu sorundan kısa bir süre içerisinde kurtulmak zorunda.

Şimdi ne yaptılar. Yargıtay’a iki defa neşter ile saldırdılar. Yargıtay başkanına saldırdılar. Peşinden Danıştay’a silahlı saldırı da bulundular. Olay kimin üzerine yıkıldı? Emekli bir yüzbaşının vasıtasıyla Türk Silahlı Kuvvetleri hedef gösterildi. Ama son gelişmeler gösterdi ki, Aydınlık dergisine verdiğimiz röportajı doğrular nitelikte, olay saptırıldı. Kim tarafından? Emniyet İstihbarat Dairesi tarafından. Aynı istihbarat dairesi orduya yönelik daha net bir saldırı yaptı. Şemdinli İddianamesi’nde istihbarat daire başkanı olan şahıs bizzat mecliste “Hırsız evin içindedir” dedi. TSK’yı kastederek söyledi bunu ve bunun üzerine Şemdinli İddianamesi’nin altyapısı hazırlandı. Kim tarafından hazırlandı? Bu lafı söyleyen kişi ve dairesi tarafından. Ve o dairede polis üniforması giyen imamlar TSK’ya operasyon yaptılar. Niye?

Bakın size bir soru sorayım: Siz bu ülkede dümdüz namuslu bir insansınız. Bu ülkenin ordusu güçsüzleşirse kimin menfaatine olur bu sizce?

Van Yüzüncü Yıl Üniversitesi Rektörü Sayın Yücel Aşkın’a karşı düzenlenen operasyon, yine bu F tipi örgüt tarafından planlanmıştır. Orada da istihbarat ve kaçakçılık daireleri var. Adamı tarihi eser kaçakçılığından aldılar, çetelere soktular. Niye çeteye sokuyorlar? Telefonlarını dinlemek için. Çünkü o tarihte telefon dinlemek için çete suçu oluşması gerekiyordu. Ben burada iddia ediyorum ve suç duyurusunda bulunuyorum. Bunu kaç defa yaptım.

Diyorum ki; bakın sayın savcılar! Bu saldırılara maruz kalmış insanlar, –ki buna Kara Kuvvetleri Komutanımız da (Yaşar Büyükanıt) dahildir– telefonları dinlenmiş mi? Dinlenmişse, karar alınmışsa hangi örgüt mensubu olarak gösterilmişler? Yöntemleri bu. Sizi hedef belirliyorlar bir ulusalcı olarak. Hemen diyelim ki x örgütünün mensubudur diyerek, onun arasına koyup sizle ilgili karar alıyorlar. Hakimler de nereden bilsinler. Dinleme kararı alıyorlar. İllegal dinliyorlar. Ondan sonra ihbar geldi diyorlar. İhbar internetten geliyor. En son bu Atabeyler operesyonunda olduğu gibi veya ihbar telefonla geliyor. Bizim başımıza da geldi o hadise.

Aslında dinleyerek olgunlaştırıyorlar olayları. Kişileri birbirlerine bağlıyorlar. Danıştay cinayetine adı karıştırılmak istenen emekli yüzbaşı Muzaffer Tekin açıkladı. Hiç tanımıyorum ben kendisini. Saldırgan Alpaslan Aslan’la ilgili olarak diyor ki: “Bana birkaç defa telefon açtı. Ben olayla irtibatlandırıldım. Bunların hepsi planlanarak yapılan işler.”

Bakın Muzaffer Tekin’in özel hayatının içine kadar girdi basın, her şeyi anlattı. Bu yakalanan şeyhle ilgili hiçbir satır görmedim.Yani servisi yapan bu noktada hemen servisi kesti. Evet Van Yüzüncü Yıl Üniversitesi’ne bu saldırıyı yaptılar. Şimdi Sayın Cumhurbaşkanı’nın da aynı şekilde sıkıntıları var. Bakın görevden gittikten sonra Sayın Cumhurbaşkanının başına neler gelecek! Amaçları Silahlı Kuvvetleri, ulusalcıları yıpratmak, bunun için tuzaklar hazırlıyorlar. Ama devlet eli ile hazırlıyorlar.

Fethullahçı Örgüt Toplumu Gözlüyor

Adil Serdar SAÇAN: Şimdi yeni bir sistem kurdular; Mobesse. İstanbul’da çesitli yerlere kamera kurarak, kap kaçı önleyeceklermiş. Tamam güvenlik açısından faydalı mı? Faydalı. Peki Türkiye hukuk devleti mi? Evet. Türkiye’nin hukukçuları çıksın buraya. Bağlanmak isteyen de bağlansın. Siz bu ülkede insanları nasıl izleyebilirsiniz? CMUK (Ceza Muhakemeleri Usülü Kanunu) çok açıktır. Hakim izni almak zorundasınız. Oysa bütün toplum izleniyor. Ve burada kamera var, kayıt var. Ama yazılmıyor. Sistemi kuranlar kimler? F tipi örgütlenme.

Merdan YANARDAĞ: Yani Fethullahçılar, öyle mi?

A. Serdar SAÇAN.: Evet. Diyeceksiniz ki, devlete güvenmeyeceksin de kime güveneceksin. İyi de devlet değil ki oradaki. Karşımızdaki resmi üniforma giymiş olan imam. Ve müdürlerden emir almıyor bunlar. İşte Nurettin Bey’in söylediği makamlardan emir alıyorlar. Türkiye bir komployla karşı karşıya.

Bakın yöntem aynı. Hemen internette mailler dolaşıyor, ihbarlar geliyor. Güya polis ihbar üzerine bir yerleri basıyor, oralarda belgelere ulaşıyor.

M.Y: Bunun altını çizelim. Mobesse sistemiyle, hukuk dışı yöntemlerle bütün toplum izleniyor. Ve bunu izleyenler sizin deyişinizle F tipi örgütlenme. Yani polis içindeki Fethullah Gülen taraftarları.

A. Serdar SAÇAN: Evet. Mobesse kendi isimlerinin baş harfleriymiş. Açılımını yapsınlar, onlar 28 Şubat’ta neredeymiş, kimmiş onlar?

M.Y: Mobesse bir şifre mi?

A. Serdar SAÇAN: O sistemi kuranların isimlerinin baş harfleri. Hatta daha ileri gidiyorum, Savcılar İstihbarat Dairesine gitsinler, Emniyet müdürlerinin odalarına baksınlar. Türk polisinin ambleminden çok FBI’ın CIA’nın amblemi var. Ayıp yani. Biz bu ülkede ABD’li itfaiyeciler için esas duruşa geçmedik, saygı duruşuna gitmedik diye hakkımızda soruşturma açıldı.

M.Y: New York’taki İkiz Kulelere yönelik 11 Eylül 2001 saldırılarından sonra ölen itfaiyeciler için mi?

A. Serdar SAÇAN: Evet. 2001 senesinde valilik bize emir gönderdi; resmi üniformalarınızı giyeceksiniz ABD’li itfaiyeciler için tören yapılacak diye... Mali Şube müdürüyle biz gitmedik. Soruşturma açtılar. Dönemin Emniyet Müdürü devreye girmese ceza alıyorduk. Bu devletin istihbarat yapan birimleri var. Tekrar ediyorum; bu teknik birimlerin başındakilerin odalarına gidip baksınlar. CIA amblemleri, teşekkür belgeleri, beratları var. Yani Türkiye’nin mi polisi, ABD’nin mi polisi, ABD’deki hocanın mı polisi? Bu ülkenin ulusalcılarına karşı, polis görüntüsü altında, hakimleri, savcıları kandırmak suretiyle operasyon yapıyorlar.

Gelelim Danıştay saldırısına; ben onu yazdım, benim dediklerim de bir bir çıkıyor. Nereden biliyorum, ben müneccim miyim? Hayır, örügütün yöntemini biliyorum. Cumhuriyet gazetesine 3 kere üst üste bomba atılıyor. Biz senelerce polislik yaptık. Birinci kere eylemi yersin, ikinciyi yemezsin arkadaş. İkinciyi de yedin diyelim ama, üçüncüyü yemezsin. Altı gün içinde 3 tane bomba atılıyor. Zaman Gazetesine atılır mıydı bu 6 günde 3 tane bomba? Önünde 30 tane ekip arabası dururdu çünkü. Cumhuriyete 3 kez bomba atıyor sonra gidip Danıştay saldırısını yapıyor. Ondan sonra “biz başarılıyız adamı yakaladık“ diyorlar. Neyin başarısı? Sen komplo yapıyorsun, komplonun içerisindesin. Soruşturma açılması gerekir. En azından tedbirsizlik ve dikkatsizlik sonucu ölüme sebebiyet vermekten İstanbul polisi (yöneticileri) hakkında soruşturma açılmalı.

Bir gecede olayı çevirdiler. Çünkü senaryo çok önceden hazırlanmış. F tipi örgütün Emniyet içindeki görevlileri hazırlamış. Adam daha yeni yakalanıyor. Yahu teknik izleme ekiplerinden karar alman 1 gün sürer. Daha 1 gün geçmeden yayın organlarında Muzaffer Tekin ismi çıkıyor. Kim bu Tekin? Ordudan ayrılmış gazi bir asker. Niye bulaştırıyorlar onu? Türk Silahlı Kuvvetleri yaptı izlenimini vermek için.

Demirel’e 28 Şubat’ı Gülen Haber Vermiş!

Merdan YANARDAĞ: Programın son turundayız. Gülen’in ordu içindeki örgütlenmesi konusunda biraz daha açılması gereken yerler var diye düşünüyorum. Çünkü 28 Şubat’tan itibaren ordu içinde her YAŞ toplantısında irticai faaliyetlere katıldığı için bir dizi subay ihraç edildi.

Nedir bu örgütlenmenin derinliği? Siz paranın nasıl toplandığını ve kontrol edildiğini anlattınız. Bu sadece yüzde yirmisi dediniz. Bu durumda 100 milyar dolara yakın bir paranın Gülen tarafından kontrol edildiği gibi bir sonuç çıkıyor ortaya.

Biz eşiği aştık diyor cemaat mensupları, yani geri dönülemez bir yere geldi Türkiye onlar açısından ve kendilerine göre hedefe ulaşmak üzereler. Bu doğru olabilir mi? Ordu içindeki örgütlenmenin düzeyi ne? Nasıl örgütlendiniz? Sizin doğrudan talebeleriniz oldu mu?

Nurettin VEREN: Evet, liseden beri ilgilendiğim ve sonradan kurmay binbaşı seviyesine kadar ulaşan ve Fethullah Gülen’le gizli toplantılarına katıldığı tespit edilen ve Fethullahçı olduğu için ordudan atılan kurmay yüzbaşılar, binbaşılar var.

Bunlar, Fethullah Gülen’le toplantılar yaparak, ona birigfing vererek bu işe devam ettiler. Benim itirazıma rağmen. Bunların değişik evlerde salı günleri özellikle misafir edilerek gizli toplantıları olduğunu öğrendim. Görev yaptıkları yerlerdeki istihbaratlarını Gülen’in onlardan istediğini bana kendileri söyledi. Subaylar söyledi bunu. Bu toplantıları Gülen doğrudan kendisi yapıyordu. Onlardan el yazısıyla gelen bilgileri Gülen’de görünce bu bilgilerin subaylardan geldiğini anladım. Onlar da Hoca’ya yakın oldukları için bundan mutlular. Ve olur olmaz her şeyi anlatıyorlar, sırf mühim bir iş yapmış olmak için.

Bana 28 Şubat öncesinde bir kağıt verdi Gülen ve “Git Demirel’e ihtilal olacağını haber ver” dedi. Ben Aysal Aytaç, Işılay Saygın ve Profesör Şerif Ali Bey’le beraber Demirel’e gittim. Bu istihbarat ordudan gelmiş olabilir. Bu istihbarat 28 Şubat öncesi geldi.

M.Y: Yani siz bir dönem ordu içinde örgütlenmeyle de ilgilendiniz.

N.V: İlgilendim ama, bu işi yapmalarının yanlış olduğunu söyledim. Liseden bu yana askeri mekteplere girip teğmen, üstteğmen olduklarını biliyorum. Bunların çoğu kılıçlarını Gülen’e hediye ediyorlardı. Müzeye kondu bunlar. Bozyaka’da kendi yaptırdığı bir müzeye. Teğmenlerin kılıçları bile sergilendi. Bunlar daha sonra ordudan atıldılar. Tabii bu olaya muhalefet ettiğimiz için biz de uzaklaştırıldık. Bu subaylar atıldıktan sonra, Gülen, “Bu atılanlar sizi üzmesin, bu işin zekâtıdır” dedi. Yani ordudaki arkadaşlarımızın ancak 40’da biri kadarı atıldı anlamında. Tabii bundan sonra, “Bakın din düşmanı ordu, namaz kılan insanları atıyor” diye propaganda yapıldı.

M.Y: Bir iki soru var, seyircilerimizden gelen, onlarla bitirelim. Akçaabat’tan yazmış bir izleyicimiz, İlker Bakioğlu; “Nurettin Veren Gülen’in Bush ve İsrail’le ilişkisine tanık oldu mu?” diyor. Bir başka seyircimiz, “Çocuğum cemaate ait bir okula gidiyordu. Taksitleri ödeyemediğim için attılar” diye yazıyor. Bir izleyicimiz de, Fethullah Gülen’in sitesinde Nurettin Veren’le ilgili dolandırıcılık belgesi var, o çok anlaşılamadı” demiş.

N.V: Oradan başlayalım. Gülen’in aracılığıyla bize 2005’in 12. ayında icra takibi yapılmak istendi. Bunu programın başlarında açıkladım. Bizim malvarlığımızın iade edilmesi gerektiği halde böyle bir yola başvurdular. Oysa aramızdaki protokole göre ticari çekler var. 8 sene sonra Alaattin Kaya’nın benimle uzlaşması için bir gece Fethullah Gülen beni aradı.

M.Y: Alaattin Kaya o zaman Zaman Gazetesinin imtiyaz sahibi görünüyordu. Şimdi de Star gazetesinin sahibi görünüyor.

N.V: Evet. Bana Alaattin Kaya’yı gönderdi. Bana cemaatin içinde diz çöküp tövbekâr olmam için maddi çıkarlar teklif etti. Para, mevki teklif etti. Yeter ki açıklamalarımdan ve Fethullah Gülen’le çatışmandan vazgeç diye. Ben ona vekâleti hatırlattım ve “Ben isteseydim bu vekâletle sadece senin bana teklif ettiğini değil işin tamamını ele geçirebilirdim. Ama ben gazetenin arabasına binmedim ve maaş almadım” dedim. O da bana, “Al bunları keyfine bak, bu yaştan sonra ne gerek var bunlara” diye ısrar etti.

Ben bu teklifi reddettikten 1-2 saat sonra benim Aras Kargo acentelerimin üçüne birden haciz geldi. Fakat yaptığım ödemelerin belgesi vardı elimde. Ben bunlara karşı dava açtım. Ama kazanmam 2 sene sürdü. Bana dolandırıcı damgasını sahte bir evrakla vurduklarını ispatladım. Buna rağmen süreyi uzatmak için temyiz yaptılar. Ve bunların hepsini kazanmama rağmen Gülen kendi eline geçen karineyi kendi sitesinde kullanmayı sürdürdü.

Herkese karşı bu tip şantaj yöntemleri kullanılıyor. Bu sorunun cevabı böyle. O mağduriyete uğrayan insanlara programın başında çağrıda bulunmuştuk. Bu insanlar lütfen bizi arasın. Çocuğunu 5 senedir göremeyenler, evlendiğinden bile haberi olmayanlar var. Fethullah Gülen’in görüşlerini benimsemediği için parçalanan ailelere sesleniyorum. Burada 50 kişilik program yapalım söylediklerimizin kanıtı olsun. Bir de “Fethullah Gülen’in Kuşatması” adlı bir kitap yazdım. Yayımlanmaya hazır fakat biz bunu yayınlayabilecek, cemaatin engellemesinden kurtulabilecek bir yayınevi bulamadığımız için elimizde duruyor. Şimdi bu kitabı yayımlayacak bir firmayla görüşeceğiz ve bu kitap yayına girecek.

Gülen İstihbarat Örgütleriyle Görüşüyor

Merdan YANARDAĞ: Fethullah Gülen’in CIA ve MOSSAD’la ilişkisini sormuştu bir izleyicimiz.

Nurettin VEREN: Altunizade FEM’de Yahudi, Ermeni, Rum patriklerinin resmi kıyafetle toplantı yaptıklarını çok defa gördüm. Ama ABD’ye gititğim ve Gülen’le birlikte kaldığımız o 30 gün içinde Japon istihbaratından bir üst düzey yetkiliyle, tesadüfen bahçede dururken karşılaştık. Kendisinin kim olduğunu söyledi. Bana kartını da verdi. Zaten Fethullah Gülen bana orada 50 kişinin önünde saldırdığında “Söyleyin FBI, CIA bunu öldürsün” dedi. İlişkisi olmasa FBI ve CIA’ye arkadaşını öldürme emrini verebilir mi?

M.Y: Siz 2002-2003 yılında da Zaman Gazetesinin künyesinde “Genel Kordinatör” olarak göründünüz. Bu nasıl oldu?

N.V: Bizi yumuşatmak ve bu açıklamalarımızı engellmek için tek taraflı bir şeydi. Ben onun için de dava açacağım. Benle herhangi bir sözleşme yapmadan aramızda bir şey yokmuş gibi, hâlâ birlikteymişiz gibi, her gün logoda Genel Kordinatör olarak ilan ettiler. Beni ikna edemeyince bir günde de beni künyeden çıkarttılar.

M.Y: Çok teşekkür ederim Sayın Nurettin Veren ve Sayın Adil Serdar Saçan; programımıza katıldığınız ve katkıda bulunduğunuz için.





III. BÖLÜM


GÜLEN VE AKP;



İLİŞKİLER ÇELİŞKİLER

İstanbul’da 15 ve 20 Kasım 2003 tarihlerinde patlayan bombalar, Türkiye’nin küresel düzen içindeki yerinin yeniden tanımlanması tartışmalarını da tetiklemiş görünüyordu.

Bu yanıyla, Türkiye’de Sinegoglara ve İngiliz-Yahudi sermayesinin bankası HSBC’ye yönelik kanlı eylemlerin, daha önce Amerika Birleşik Devletleri (ABD), İngiltere, İspanya, Irak, Suudi Arabistan ve Tunus’ta gerçekleştirilen, İslamî renkli saldırılardan farklı değerlendirildiğini söylemek mümkündü.

Türkiye’ye bir test alanı olarak bakılıyordu; ılımlı İslam ile radikal İslam’ın kapışacağı bir tarihsel, kültürel ve sosyolojik alan. Saldırılardan hemen sonra Batı basınında, “Sandık bombayı yenecek mi?” diye soruluyordu. Sandıkla işaret edilen Adalet ve Kalkınma Partisi (AKP) ile onun hükümet ettiği Türkiye oluyor, bomba ise radikal İslam’ı simgeliyordu.

ILIMLI İSLAM VE MODEL ÜLKE OLMANIN AĞIRLIĞI

Batı, 11 Eylül 2001’de New York’ta “Dünya Ticaret Merkezi” adı verilen ikiz gökdelenlere yönelik yıkıcı saldırılardan sonra, Atlantik ötesi ve berisiyle, küresel bir tehdit olarak algıladığı radikal İslama karşı çözümü, giderek artan oranda, ılımlı İslamı güçlendirmekte arıyordu.

Çevresine baktığında bu modele en uygun ülke olarak Türkiye’yi görüyordu. Çünkü; henüz ileri sanayi ülkesi olmasa bile, sanayileşmiş; diğer Müslüman ülkelerle karşılaştırıldığında üretim yeteneği gelişmiş; modernleşme yolunda ileri sayılabilecek adımlar atmış; iyi-kötü işleyen bir parlamenter düzeni ve laiklik geleneği olan Türkiye; özellikle ABD için 11 Eylül eylemlerinden sonra giderek farklı bir anlam taşımaya başlıyordu. Denilebilir ki, İstanbul’da gerçekleştirilen saldırılar bu “anlamı” daha da güçlendirmişti.

Artık, hem ABD hem de Avrupa’daki Amerikancı çevreler, geçmişten farklı olarak Türkiye’ye yeni bir rol biçmeye hazırlanıyordu. Doğrusu, diğer Batı Avrupa ülkelerinin de (Almanya-Fransa) bu role pek itiraz ettikleri söylenemezdi. Dolayısıyla, daha önce “modern, laik ve demokratik bir müslüman ülke” olarak İslam dünyası için örnek oluşturduğu belirtilen Türkiye, –ki bu söylem neredeyse bir klişe haline gelmişti– bundan sonra “Ilımlı İslam” ülkesi olarak bütün Doğu’ya “model” olarak sunulmak isteniyordu.

Bu yönde Batı basınında çıkan yazılarda gözle görülür bir artış vardı. Türkiye’de AKP hükümetinin, bu model için “ideal” bir politik araç/ortam oluşturduğu da, hiçbir ciddi kanıta ve deneye dayanmasa bile, belirtiliyordu. İşte, ABD Başkanı G. W. Bush ve İngiltere Başbakanı T. Blair’in İstanbul’daki 15-20 Kasım 2003 saldırılarından 3 saat sonra birlikte kameraların önüne geçerek, Türkiye’yi “küresel teröre karşı savaşta bir cephe ülkesi” olarak tanımlamasının arkasında yatan politik değerlendirme buydu.

Batı basını ve ABD’deki enstitü ve vakıflarda geliştirilen bu tezler, küçük bir sapmayla hemen Türkiye’de de yeniden üretilmeye başlanıyordu. Özellikle İslamcı basının bir kesimi utangaç şekilde bu yönde yayınlar yapmaya, “derin” analizler üretmeye yöneliyordu. Cengiz Çandar gibi isimler ise, durumdan vazife çıkararak bu siyasetin fikri arka planını inşa etmeye girişiyordu.

BOP / GOP VE ILIMLI İSLAM

Bu fikrin arka planında, aslında ABD’nin gezegene hakim olma stratejisini formüle ettiği, “Yeni Amerikan Yüzyılı Projesi” ve projenin en önemli siyasal etabı olan Büyük veya Genişletilmiş Ortadoğu Projesi (BOP/GOP) diye isimlendirilen stratejik planlamadır. ABD’nin, yeryüzünün en zengin enerji havzalarının bulunduğu Merkezi Avrasya’yı (Ortadoğu ve Hazar havzası) denetim altına almak için geliştirdiği GOP’un en önemli boyutunu ise, hiç kuşkusuz “Ilımlı İslam” stratejisi oluşturuyordu.

Hiçbir rejim sadece askeri ve siyasal zorla ayakta kalamaz. Bu durum, siyasal ve sosyolojik bir olgu, daha da önemlisi tarihsel derslerden biridir. Dünyanın en kötü ve zorba yönetimleri bile, örneğin çöpleri toplamak ve fırınları çalıştırmak zorundadır. Dolayısıyla asgari bir toplumsal destek oluşturulmadan hiçbir baskıcı yönetim ya da diktarörlük sürdürülemez; baskı ve “onay” birlikte gelişir ve birbirini tamamlar. Diğer bir anlatımla, diktatörlükler hegemonya ile tamamlanmak zorundadır. Hegemonya ise gücünü, toplumsal ölçekte üretilen ideolojik, siyasal, kültürel, dinsel ve entellektüel “onay” dan alır.

Aynı şey, askeri işgaller ve sömürgecilik için de geçerlidir. İşgalin ya da sömürgeciliğin sürdürülebilmesi etkili bir işbirlikçi sınıf ve asgari bir toplumsal destek ya da en azından toplumsal kayıtsızlık gereklidir.

İşte GOP ve “Ilımlı İslam” stratejisi ve/veya siyaseti, Ortadoğu ve İslam coğrafyasında ABD işgaline, neo-klasik sömürgecilik girişimine, toplumsal ve siyasal rıza/onay üretmek için geliştirilen bir projedir.

Özetle “Ilımlı İslam”, batılı değerlerle uyumlu, siyasal olarak ABD’nin ihtiyaçlarına göre düzenlenmiş, sınırların yeniden çizildiği ve nihayet rejimlerin bu amaca uygun olarak değiştirilmesinin öngörüldüğü GOP’un taşayıcı kavramıdır. Ve bu kavram/stratejik planlama bizi getirip AKP’nin ve Fethullah Gülen hareketinin kapısına koyar.

FETHULLAH GÜLEN’İN MİSYONU!

Çünkü “Ilımlı İslam” projesinin, içeriden, bölgenin tarihsel ve kültürel ortamından beslenen, dahası teolojik zeminde bir taşıyıcıya ihtiyacı vardı. ABD için çok önemli olmakla birlikte, AKP, politik bir parti olarak bu ihtiyacı tam olarak karşılayamazdı. İslami bir kanaat önderi ya da etkili bir tarikat liderinin de katkısı ve desteği gerekliydi. Bu isim, geniş bir örgütsel ağa, mali güce ve yaygın bir etkileme alanına sahip olan Fethullah Gülen’den başkası değildi.

Bugün Fethullah Gülen, “Dünya denilen geminin kaptanı” olarak nitelendirdiği ABD’nin otorite ve iradesine, hedeflerine ulaşmak için boyun eğilmesi gerektiğini vaaz ediyor. Dolayısıyla Gülen, ABD’nin “Ilımlı İslam” projesinin teolojik ve felsefi arka planını oluşturmaya soyunmuş gönüllü bir tarikat lideri portresi çiziyor.

Aslında Fethullah Gülen, daha yolun başından itibaren ABD ve onun istihbarat örgütleriyle ilişkili bir isimdi. Gülen, soğuk savaş yıllarında, yani daha 1960’lı yılların başında, Komünizmle Mücadele Derneği’nin (KMD) Erzurum Şubesi Yönetim Kurulu üyesiydi. ABD, Türkiye yakın tarihinin en demokratik denebilecek anayasasını getiren 27 Mayıs 1960 hareketinin önünü kesmek için, istihbarat örgütü CIA aracılığıyla KMD’yi kurdurmuştu. Bu dernek, denilebilir ki, Türkiye’de emperyal istihbarat örgütleriyle birebir ilişkili ilk Soğuk Savaş örgütlenmesiydi.

Bugün Türkiye’de İslamcı alanda siyaset yapan bir çok isim bu derneklerde yetişmişti. Örneğin, Saadet Partisi Genel Başkanı Recai Kutan Malatya KMD başkanıydı. Milli Türk Talebe Birliği (MTTB) de bu tip derneklerden biriydi. AKP’nin Dışişleri Bakanı Abdullah Gül gibi bir çok İslamcı politikacı da MTTB’nden yetişmiş, yöneticilik yapmıştı.

Said-i Nursi’nin kurduğu Nurculuk tarikatının/cemaatinin en büyük kolunu yöneten Fethullah Gülen, aslında liderinin yolundan gidiyordu. Said-i Nursi de, Türk modernleşmesinin kilometre taşlarından 1908 Devrimi’nden sonra, Osmanlı İmparatorluğu’nda, İttihad-Terakki yönetimine karşı ayaklanan şeriatçı Derviş Vahdetti’den icazet almıştı.

Said-i Nursi, Kıbrıslı bir şeyh olan Derviş Vahdetti’nin Volkan gazetelerinde yazılar yazmış, 13-14 Nisan 1909 tarihindeki bu gerici ayaklanmaya katılmış (isyan Rumi takvimle 31 Mart 1325’te başladığı için olay ‘31 Mart Vakası’ diye bilinir), isyan bastırıldıktan sonra sürgüne gönderilmişti. Derviş Vahdettin’in, o dönemde Kıbrıs’ı elinde tutan İngilizlerle ilişkili olduğu, dahası 31 Mart isyanının İngiliz istihbaratı tarafından yönlendirildiği güçlü bir iddia olarak ortaya atılmıştı. Nitekim, isyan bastırıldıktan sonra, yapılan yargılamalar sırasında İngiltere resmen suçlanmıştı.

İsyancıların tasfiye edilmesinin ardından tahtan indirilen Padişah Abdülhamit bile, 31 Mart’ı teptipleyenlerin İngilizci Kamil Paşa’nın oğlu Sait Paşa ve Prens Sabahattin yanlışı İsmail Kemal olduğunu söylemişti.

Gelenekte bu vardı! Kendi ideolojik-siyasal projelerini (şeriatı) hayata geçirmek için gerektiğinde batılı emperyal güçlerle işbirliği yapmak...

ILIMLI İSLAM’IN YEŞİL KUŞAK’TAN FARKI

“Ilımlı İslam” projesini, Soğuk Savaş yıllarındaki yine ABD patentli olan ve Sovyetler Birliği’ni güneyden kuşatmayı amaçlayan “yeşil kuşak” stratejisi ile karıştırmamak gerekiyor.

Çünkü, “yeşil kuşak” siyaseti, radikal ya da ılımlı olduğuna bakılmaksızın her İslami harekete, anti-komünist olmak şartıyla sınırsız destek verdi. Sönümlenmeye başlayan İslami duyarlılıkları besledi, büyüttü, örgütledi ve kışkırttı. Çoğu ülkede İslamcıların ellerine silah verdi, onları donattı. (El-Kaide bu tip örgütlerden sadece biridir.) Onları bir soğuk savaş gücü olarak hazırladı ve iç savaş aygıtı olarak şekillendirdi.

“Ilımlı İslam” projesi ise, Müslüman dünyayı bölmeyi, kendisine yönelik politik bir tehdit haline gelen radikal İslamı yalnızlaştırmayı ve ezmeyi amaçlıyor. Bu nedenle, söz konusu projenin ilk sonuçları, dünyada ve Türkiye’de radikal İslam’ın ezilmeye çalışılması olacaktır.

Diğer taraftan; “Ilımlı İslam” projesinin Türkiye bakımından önemi ise çok yönlüdür. Çünkü; Türkiye’nin kısa ve orta vadede politik yapılanmasını, toplumsal hayatını ve kültürel şekillenmesini derinden etkileme potansiyeline sahiptir. Bu emperyal proje, Türkiye’de rejimin ve toplumsal yaşamın niteliği, rengi ve geleceği ile ilgili bir çatışmanın yolunu döşemiş ve bugün ülkeyi, derin bir krizin eşiğine getirip bırakmıştır.

Bu boyutu ve özelliğiyle, Türkiye’nin bugün yaşadığı gerilimin 12 Mart 1971 ve 12 Eylül 1980 krizlerinden hem nitelik olarak hem de çatışan güçlerin dizilişi bakımından çok farklı olduğunu görmek gereklidir. Kaldı ki nitelik farkı, kaçınılmaz olarak bölünmenin karakterini de belirlemektedir. Örneğin bu gerilim ve/veya çatışmada, bağımsız bir politik güç olarak sol yoktur. Türkiye’nin, kırılmalara uğrasa da, devlet geleneği ve 80 yıllık cumhuriyet birikimi/deneyi ile geleceği ya da gelecekteki niteliği arasında yaşanan bir gerilimdir bu.

TÜRKİYE’NİN YENİ ‘FETRET’ DÖNEMİ

Bilinmeli ve beklenmelidir ki, “Ilımlı İslam” projesinin Türkiye’de gerçekleştirilmesinin çeşitli güçlükleri bulunmaktadır.

Öncelikle söylenecek şey şudur; Soğuk Savaş döneminde sola karşı bir kalkan olarak kullanılan İslamcı hareketler, devlet tarafından korunup kollanırken artık böyle bir ihtiyaç yok. Türkiye’nin cumhuriyetçi geleneğe sahip güçlerinin yanı sıra, komünizmin bir tehdit olmaktan çıkması nedeniyle batıcı Türkiye elitinin önemli bir kesimi de bu projeye, en hafif deyimiyle sıcak bakmıyor.

Bugün Türkiye’nin egemen güçleri arasında bir yön ve program farklılaşması oluşmuş durumda. Toplum ise yön duygusunu yitirmiş ve şaşkın.

Ayrıca, ortada çok daha önemli bir güçlük var; bütün sorunlarına karşın, Türkiye laikliği büyük ölçüde içselleştirmiş ve bu yönde gelenek oluşturmuş bir ülke. Şiddetli bir iç politik çatışma yaşamadan bu projeyi gerçekleştirmek çok zor.

Türkiye, deyim uygunsa bugün yeni bir “fetret” dönemi yaşıyor. Ülke, tıpkı 1402 Ankara Savaşı yenilgisinden sonraki Osmanlı Devleti gibi (Yıldırım Beyazıd’ın Özbek Hakanı Timur Lenk’e yenildiği ve esir düştüğü savaş) ülke şehzadeler arasındaki bir iktidar mücadelesine sahne oluyor.

Başka bir anlatımla, merkezi otoritenin zayıflaması ve Türkiye eliti arasında yaşanan yön ve program farklılaşması sonucu ülkede bir iktidar parçalanması/dağılması yaşanıyor. Farklı güç ve iktidar odakları ortaya çıkıyor ve etkinlik alanlarını genişletmeye çalışıyor.

Bunun anlamı şudur; Türkiye’nin tepesinde bugün bir kurumlar savaşı yaşanıyor. Hükümet ve Meclis çoğunluğu; Cumhurbaşkanlığı, Yüksek Yargı, Üniversiteler ve Türk Silahlı Kuvvetleri (TSK) ile çatışıyor. Polis, TSK’ya ve yüksek yargıya karşı hükümetin emrinde örtülü operasyonlar yapıyor. Her güç odağı, bütün iktidarı eline geçirmek için kıyasıya bir mücadeye girmiş durumda.

Tarihin ortaya koyduğu gibi, fetret dönemlerinin kalıcı olması ve çok uzun sürmesi doğası gereği mümkün değildir. Ya güçlü bir şehzade çıkacak ve diğerlerini tasfiye ederek bütün iktidarı elinde toplayacaktır –ki Osmanlı’da da böyle olmuş ve Mehmet Çelebi diğer şehzadeleri/kardeşlerini yenerek iktidara egemen olmuştur– ya da bu süreç, ülkede bir dağılma ve çözülmeyle sonuçlanacaktır.

İşte Türkiye böyle bir eşikte ve ülke şiddetli bir çatışmaya gebedir. İktidar savaşının taraflarından biri olan AKP’nin yanında, onunla ittifak halindeki Fethullah Gülen örgütü de bulunuyor. Devleti ve toplumu içeriden fethetmeye çalışan sinsi bir strateji izleyen F. Gülen ekibi, ABD’yi de arkasına almış görünüyor. Dolayısıyla ABD, Ilımlı İslam projesine destek verdiği sürece –ki kısa vadede bu desteğin süreceği anlaşılıyor– etkili olmayı sürdüreceklerini görmek gerekiyor.

UZLAŞMA MÜMKÜN MÜ?

Çatışma ve kırılma kaçınılmaz. Kaçınılmaz çünkü, “Ilımlı İslam” projesinin gerçekleştirilmesi için, Cumhuriyet’in kurucu ilkelerinin en azından sorgulanarak yumuşatılması ve revize edilmesi zorunludur. Bu girişimin sonucu, bir “ortalama” alınması demektir. O nedenle, İslamcı yazarların yanı sıra kimi “alık” liberaller de sık sık Türkiye’de “bağnaz bir laiklik” olduğunu ve bunun yumuşatılması gerektiğini yazıyorlar. Ancak, her “ortalama” tarihsel ve kategorik olarak bir gerileme demektir. Başka bir anlatımla, “ortalama almak” laiklik ve cumhuriyetin başlangıç ilkelerinde bir kırılma anlamına gelir ki, bu da şiddetli bir gerilimi bereberinde getirir.

Ancak, bugün bir “uzlaşma” diye sunulacak ve “millet-devlet barışması” adına savunulacak ortalama alma girişimi, Türkiye’yi bir Suudi Arabistan ya da İran yapma projesi değildir. Bunun tarihsel, demografik ve kültürel nedenlerle mümkün olmadığı bilinmektedir. Ancak, tıpkı Pakistan gibi, Türkiye’nin de süreç içinde bir Malezya veya Endonezya haline getirilmesi, bu çevreler tarafından mümkün görünmektedir. Hedef büyük ölçüde budur.

İşte AKP ve Fethullah Gülen hareketi; yapısı, kaynakları, kapitalizme ve batıya uyum kapasiteleri, ideolojik ve kültürel dokusu ile bu proje için en uygun araç olarak öne çıkmaktadır.

Dolayısıyla içinde bulunduğumuz dönemde, düşük yoğunluklu bir İslamizasyon sürecinin yaşandığını söylemek; en azından ABD ve Batı’yı arkasına alan AKP hükümetinin ve Fethullah Gülen örgütünün bunu zorlayacağını tahmin etmek, yüksek bir gözlem gücünü gerektirmemektedir. Bu nedenle, önümüzdeki dönemi, daha da sertleşecek laiklik tartışmaları ve toplumsal gerilim ortamı içinde geçirmek sürpriz olmayacaktır.

BÜTÜN İKTİDARI İSTİYORLAR!

ABD ve Batı’ya yaslanarak Türkiye’deki iktidar alanını genişletmeye çalışan, başka bir deyimle kendi adına “fetret” durumuna son vererek bütün iktidarı ele geçirmek isteyen AKP hükümeti, çok açık ki, bu projeye dört elle sarılacaktı. Kaldı ki, başka bir seçeneği de yoktu.

Nitekim, bugünlerde yapılan bütün meslek birliklerinin kongrelerinde AKP’nin ayrı liste çıkarması, bu operasyonun bir parçasıdır. Bürokrasideki kadrolaşma ise net bir işarettir.

Çünkü AKP ve F. Gülen ekibi, ancak ABD ve Batı’yı arkasına aldığı taktirde tam anlamıyla iktidar olacağını, kısmi de olsa, bir İslamcılaştırma projesini gerçekleştirerek tabanını tatmin edeceğini hesaplamaktadır.

Ancak, AKP hükümetinin 4 yıllık icraatına bakıldığında, ülke içindeki güç dengeleri ve konjonktür kendi lehine olmadığı zamanlarda geri çekildiği ve esnek davrandığı görülüyor. Diğer kurumlarla sürekli olarak kavga eden, güç denemesine girişen AKP’nin, esas olarak kendi iktidarının alt yapısını kalıcılaştırmaya (hükümet etme alanını genişletmeye) çalıştığı izleniyor. Tipik bir fetret dönemi refleksi denilebilir bu politikaya.

ABD DESTEĞİ DEVAM EDECEK Mİ?

ABD’nin neo-klasik imparatorluk projesinin Irak ve Afganistan’da batağa saplanmasından sonra, “teröre karşı cephe ülkesi” olarak tanımladığı Türkiye’deki “ılımlı İslam” projesine, eskisi gibi yüksek destek vermeyi sürdürüp sürdürmeyeceği ayrıca tartışılmalıdır.

AKP hükümetinin ABD ile imzaladığı ve Türkiye’yi Washington’un bölge siyasetlerine (GOP’un hayata geçirilmesi vb.) eklemleyen yeni “Vizyon Belgesi” bu desteğin ömrünü şimdilik uzatmış görünüyor.

Ancak, Mısır, Ürdün ve Filistin’de yapılan seçimler ile Suudi Arabistan’daki (tuhaf bir durum ama) daha sert bir İslami muhalefetin varlığı, “Ilımlı İslam” projesinin radikal İslamı geliştirdiği gibi bir kanaatin yaygınlaşmasına, dolayısıyla ABD’deki bazı fikir kuruluşlarında (Amerikan Girişim Enstitüsü gibi) bu projeye daha temkinli yaklaşılmasına yol açtığını da unutmamak gereklidir.

Bugün, ABD’de “Ilımlı İslam”a verdiği destek konusunda bir kararsızlık yaşanmaktadır. Bu kararsızlık, hem AKP hükümetinin geleceğini hem de bölgede yaşanacak politik gelişmelerin karakterini etkileyecektir.

MERDAN YANARDAĞ





IV. BÖLÜM


A) RAHMAN VE RAHİM ABD Mİ?[6]

“Türkiye Nasıl kuşatıldı?” isimli kitabım yayımlandıktan sonra, çeşitli gazete, dergi ve internet sitelerinde çok sayıda tanıtım, eleştiri yazıları ve benimle yapılan söyleşiler yayımlandı. Kitabı tamamlayıcı nitelikte olduğunu düşündüğüm bu söyleşilerden ikisine çalışmada yer vermenin iyi olacağını düşündüm. İlki RED dergisinden... RED dergisinin ikinci sayısı (Kasım 2006) için benimle yapılan söyleşi ve sunuşu aşağıda:

KAYITDIŞI BİR İMPARATORLUK

Fethullah Gülen ABD’de, 100 kişilik tebası ve hizmetlileriyle birlikte, 37 küsur dönümlük bir arazi üzerinde, sekiz villadan oluşan ‘yerleşkesi’nde yaşıyor. Korumasını CIA ve FBI sağlıyor. Gülen cemaatinin 94 ülkeye yayılmış, CIA istasyonu gibi çalışan okullarındaki Amerikalı öğretmenler, CIA adına istihbarat vazifesi yapıyor... Gülen cemaatinin önde gelen yöneticilerinden Nurettin Veren ve Organize Şuçlar Şubesi eski Müdürü Dr. Adil Serdar Saçan’la söyleşilerini kitap yapan Merdan Yanardağ ‘ağır’ anlatıyor...

RED: Fethullah Gülen cemaatinin genel bir tablosunu çıkarsak önce...

M.Y: Mali kaynaklarıyla, kurduğu uluslararası ilişkileriyle, kurumlarıyla, şirketleriyle, bankalarıyla büyük bir ağ oluşturan kocaman bir imparatorlukla yüz yüzeyiz. Gülen’in doğrudan ya da dolaylı olarak milyarlarca doları kontrol ettiği söyleniyor. Bu para neredeyse Türkiye’nin dış borçlarının yarısı, bütçenin de aşağı yukarı üçte birine yakındır. Örneğin Asya Finans, Bank Asya oldu ve hisselerinin yüzde 23’ü, yani yaklaşık dörtte biri 7,5 milyar dolara halka arz edildi; kaba bir hesapla toplam 30–35 milyar dolar değere sahip. Türkiye’de hiçbir bankanın değeri bu kadar değildir; bu tabii ki gerçek değeri ifade etmiyor.

Bu tablo gerek yurt dışından gerekse yurt içinden kayıt dışı bir paranın Gülen havuzuna aktığını gösteriyor. Ayrıca, 11 Eylül’den sonra Batı pazarlarında, sermaye piyasalarında kendisine alan bulamayan uluslararası İslami sermayenin, Türkiye üzerinden yeniden hukuki hüviyet kazandığını ve ‘aklandığını’ söylemek de mümkün.

Tabii bir de şu meşhur okullar var...

Evet, başta eski Sovyet Cumhuriyetleri olmak üzere, Afrika’dan, Latin Amerika’ya kadar 94 ülkede okulları var. Nijerya gibi, Sudan gibi şeriatçı diktatörlüklerle yönetilen ülkelerde mesela...

CIA İSTASYONLARI

Diktatörlerle gayet iyi ilişkileri var diyebiliriz o zaman. Niye bu tür ülkelerde okullar açıyorlar?

Bir ülkenin diktatörlükle yönetilip yönetilmediğiyle ilgili değiller. İlişkilere son derece faydacı bir anlayışla yaklaşıyorlar. Örneğin Türkî Cumhuriyetlerin yanı sıra Gürcistan gibi Hıristiyan ülkelere de yöneliyorlar.

Özellikle Türkî cumhuriyetlere ve eski Sovyet ülkelerine yönelmelerinin gayet açık bir sebebi var: Buralar bakir alanlardı. Fırsatları iyi değerlendiren bir strateji izlediler. Bu okullar bir tür misyoner kurumları olarak değerlendirilebilir. Ancak daha da önemlisi bu okulların, İngilizce öğretmenleri ve danışmanları üzerinden birer CIA istasyonu gibi çalışmalarıdır. Okulların çoğunda, söylendiği gibi Türkçe eğitim yapılmıyor, Türkçe seçmeli ders, İngilizce eğitim var ve İngilizce öğretmenleri de genellikle Amerikalılar. Nurettin Veren, Orta Asya cumhuriyetlerindeki üniversiteler başta olmak üzere, bu okulların önemli bir kısmını kuran adamdır. Buraların birer CIA istasyonu haline geldiğini bizzat kendisi söylüyor.

Sizce bunun nedeni ne?

Elbette Fethullah Gülen belli bir güç kazandıktan sonra ABD’nin dikkatini çekiyor ve kendi girişimleriyle Amerika’yla ilişki kuruyor. Gülen hareketini, Büyük ya da Genişletilmiş Ortadoğu Projesi bağlamında ele almak gerekiyor. Bu yapıldığı taktirde Gülen Cemaatinin niteliği tam olarak kavranabilir.

Büyük Ortadoğu Projesi’nin (BOP) şöyle tanımlanabileceğini düşünüyorum: Esas olarak dünyada hiçbir yönetim salt zorla ve baskıyla ayakta kalamaz. İşgal ettiğiniz ya da sömürgeleştirdiğiniz ülkelerde de statükonun sürdürülebilmesi için asgari bir toplumsal destek sağlamak, işbirlikçi bir sınıf yaratmak, yerel halk içinden rıza üretmek durumundasınız. Bunları yapmazsanız, sadece silahların gücüne dayanarak ülkeleri ve toplumları yönetemezsiniz. Dolayısıyla BOP’u tanımlarken, bu siyaseti kabaca, Batı kültürüyle uyumlu bir yerel kültürel-politik iklim yaratma girişimi diye özetleyebiliriz.

Geniş İslam coğrafyasında rejimleri değiştirmek ve kendi deyimleriyle bölge ülkelerini ‘demokratikleştirmek’, radikal İslamı geriye çekip bunun yerine Hıristiyan dünyasıyla uyumlu, ılımlı İslami rejimler ve buna uygun parlamenter bir düzen oluşturmak istiyorlar. İşte Fethullah Gülen’in tam da bu işe aday olduğunu, diğer bir anlatımla bölgede BOP’un teolojik arka planını hazırlamaya soyunduğunu söyleyebiliriz. Gülen’in, bölgeye yönelik Amerikan siyasetinin içindeki anlamı budur.

BÜYÜK HESAP, BÜYÜK CÜRET!

Türkiye’de bölgeye Amerikan siyasetlerinin iki tane taşıyıcısı var. Biri AKP’dir. Türkiye’deki ılımlı İslam modelini egemen kılmak için geliştirilmiş bir projedir AKP. Diğeri ise Fethullah Gülen hareketidir. Gülen, AKP’nin siyasal olarak yapmaya çalıştığı işin teolojik arka planını hazırlamaya çalışıyor. Bir ara çok tartışılan yeni Kur’an mealini hatırlayacaksınız. Tevrat’tan ve İncil’den yapılan alıntılarla oluşturulan/desteklenen bir Kur’an mealiydi bu. Fethullahçı bir ilahiyat profesörüne hazırlatılmıştı. Kamuoyunda “Kuran’ın İncilleştirilmesi” diye tartışıldı ve eleştirildi.

Yine Marmara Üniversitesi İlahiyat Fakültesi’nden bir profesörün hazırladığı ve Zaman gazetesi tarafından ücretsiz dağıtılan “Fethullah Gülen’in Fıkıhı” adlı bir başka kitap daha var. Bu kitapta ise Fethullah Gülen müçtehit (İslam adına kural koyan, içtihat yapan, kural değiştiren kişi) ilan edildi. Nitekim Gülen’in ilk yaptığı işlerden biri de İslam’ın ilk şartını değiştirmek oldu. Gülen, ‘La ilahe illallah Muhammedin resululallah demeye gerek yok, la ilahe illallah demek yeter’ diyor. Bu büyük bir cürettir.

İbrahimî dinleri birleştirme projesi, Yahudilik ve Hıristiyanlıkla uyumlu bir İslam anlayışı geliştirme siyasetidir. Bu girişimi tercüme edersek şunları söyleyebiliriz; söz konusu çalışmalar, uluslararası Yahudi sermayesi ve emperyalizmle uyumlu bir İslam coğrafyası yaratma projesidir ve esas sorun da buradadır. En doğru kontrol ve dönüştürme projesi, ancak iç dinamikle, içeriden yapılacak müdahaleyle gerçekleştirilebilir.

Bir yanda bir ‘medeniyetler çatışması’ lafzı, diğer tarafta da ehlileştirilmiş bir İslam istiyor ABD o halde...

Elbette. Bu iki durum arasında bir çelişki yok. Belirttiğim gibi bu siyasetin Türkiye ve bölgedeki önemli siyasal taşıyıcı gücü AKP’dir. Graham Fuller’in 2000’in başında yazdığı bir rapor, AKP’nin ortaya çıkışını aşağı yukarı özetlemektedir. Bir siyasal analistin öngörüsünü çok aşan, falcılık diye değerlendirilebilecek öngörülere sahip bir rapordur bu. Rapor kabaca şunu söylüyor: İslami parti parçalanacak (Refah ve Fazilet Partisi kastediliyor) ve buradaki ılımlı İslamcılar merkez sağın şöhretli politikacılarıyla birleşerek ortak bir siyasi hareket oluşturacaklar. Yeni parti büyük çoğunlukla tek başına iktidara gelecek ve iki partili bir parlamenter düzen oluşacak...

Rapor yeni partinin ABD tarafından desteklenmesinin de stratejik önemine işaret ediyor. Bu, o zaman Fazilet Partisi içindeki ayrılıkların bile netleşmediği dönemde yapılan bir analiz ve öyle anlaşılıyor ki, daha Recep Tayyip Erdoğan’ın belediye başkanlığı sırasında kurulan ve geliştirilen bir dizi ilişki var. Daha sonra AKP’nin kuruluş döneminde Amerika’da Wolfowitz ve Richard Perle’nin villalarında yapılan kapalı görüşmelere kadar uzayan bir süreç işliyor. Wolfowitz ve Perle’nin AKP’nin kuruluşunda çok önemli bir rol oynadıkları ve Tayyip Erdoğan’ın Cüneyd Zapsu üzerinden bu çevreyle ilişki kurduğu ortaya çıktı.

Burada ‘takiyye’ denen kavramı atlamamak lazım. Çünkü bunun günlük anlamının ötesinde bir derinliği var. Türkiye ‘dar-ül harp’, yani İslam için savaşılan bir ülke olarak görülmektedir ve ‘dar-ül harp’te her türlü hile mubahtır, yani günah değildir, serbesttir. Böyle bir anlayışla kurulan siyasal, ekonomik ve diğer ilişkiler son derece sinsi ve faydacı bir biçimde geliştirilmektedir.

Diğer taraftan Fethullah Gülen açık bir Amerikan propagandası yapıyor; Zaman gazetesinden Nuriye Akman’ın kendisiyle yaptığı bir söyleşide, ‘ABD’nin dünya denen geminin kaptanı’ olduğunu, Amerika’yla çatışarak değil Amerika’yla uzlaşarak ve birleşerek ilerlenebileceğini vaaz ediyor. Bu nedenle Gülen, Irak işgaline itiraz etmemiştir, İsrail’in Lübnan’a ve Filistin’e saldırısına açıkça karşı çıkmamıştır.

DEVLETİ İÇERİDEN FETHETME STRATEJİSİ

Yani, hem Fethullah Gülen’e hem de AKP’ye ‘yürü ya kulum’ diyen ABD...

Böyle bir projenin Amerika’nın stratejik desteği olmadan gerçekleştirebilmesi çok zor, hatta imkânsızdır. Bugün Türkiye’deki en önemli Amerikancı güçlerden biri Fethullah Gülen hareketedir ve bu nedenle biz sadece bir İslamcı hareketle karşı karşıya değiliz; ABD emperyalizminin güdümündeki bir siyasi operasyonla yüz yüzeyiz. Bu operasyon, Türkiye’yi, çıplak gözle de görülecek biçimde, düşük yoğunluklu bir İslamizasyona tabi tutma siyasetinin en önemli etabıdır.

Fethullah Gülen, diğer İslami hareketlerden farklı olarak şöyle bir strateji izliyor: Cepheden bir mücadele yerine, devleti, ülkeyi ve toplumu içeriden fethetmeye çalışıyor. Bu nedenle devlet içinde örgütlenmeye özel bir önem veriyorlar. Örneğin, sivil bürokraside ve polis örgütünde güç oluşturmaya, silahlı kuvvetler içinde örgütlenmeye çalışıyorlar.

Bu örgütlenmeyi biraz açabilir miyiz?

Stratejilerinin esasını bütün ülkede tam hâkimiyet kurma anlayışı oluşturuyor, hedef bu. Yani iyi niyet ve hoşgörü büyük bir palavradır. “Türkiye Nasıl Kuşatıldı?” kitabının ekinde yayımladığım belgelerden biri, örgütün devlet içindeki çalışma tarzını gösteriyor. Devlet içinde cemaate bağlı kadroların kendilerini nasıl saklayacaklarına ve nasıl faaliyet yürüteceklerine dair yayınlanan örgüt içi bir bildiri bu.

Ortada illegal ve politik hedeflere sahip bir örgütlenme söz konusu; hiyerarşik bir yapısı var; ülke imamları, bölge imamları, il imamları, semt imamlarına kadar inen, okul ve dershanelerdeki ağabeyler ve ablalarla yani ‘ser rehber’ denilen yöneticilerle devam eden bir zincir. Üzüm salkımı gibi tasarlanmış mükemmel bir örgütlenmeye sahipler. Devleti içerden fethetmeye yönelik bir örgütlenme bu. O nedenle cemaatin emniyet içindeki örgütlenmesi büyük önem taşıyor.

EMNİYET’TE DURUM VAHİM!

Yine kitapta ortaya atılan iddialara göre emniyet örgütünün yönetici kademelerinin yüzde 70’inin cemaate bağlı belirtiliyor...

Emniyet Genel Müdürlüğü bunun için bir tekzip gönderdi bize, bu bilgiyi yalanlıyorlar. Elbette bunun açık bir kanıtı yok ama araştırılması gereken bir iddia olduğu da ortada. Somut bir örnek vermek istiyorum; Ramazan geldiğinde Ankara’daki Emniyet Genel Müdürlüğü’nde ne kadar yemek çıkarılacağını belirlemek için kaç kişinin oruç tutmadığı belirleniyor. Personele bu sorulduğunda oruç tutmadığını belirten 17 kişi çıkıyor. Emniyet Genel Müdürlüğü’nün toplam personel sayısı 4 bin 200 kişidir. Oruç tutmadığını belirten 17 kişiden bir bölümünün ilaç kullandığını ya da hasta olduğunu düşünmek lazım. Sonuçta oruç tutmayanların sayısının çok az olduğu anlaşılınca, yemek çıkarılmıyor ve 17 kişi için bir servis aracı tahsis edilerek dışarıda bir yerde yemek yemeleri sağlanıyor. Tablo bu.

Emniyetin bütün teknik takip birimleri, istihbarat şubesi ve diğer kritik alanlarında Gülen hareketinin ciddi bir örgütsel derinliğe sahip olduğu anlaşılıyor.

OKUL VE DERSHANELER

Özel okul ve dershane piyasası ayrı bir konu –ki bildiğim kadarıyla 9 milyar dolar civarında bir para bu piyasada dönüyor– ve özellikle araştırılması ve bir haritanın ortaya çıkarılması gerekiyor. Bunu kitapta bir parça yapmaya çalıştım. Gülen cemaatine bağlı dershanelere giden öğrenci sayısı, toplam dershane öğrencilerinin yarısında fazla. Ayrıca kocaman bir medya imparatorluğuna sahipler. Sağlık sektöründe ve finans sektöründe de örgütlüler ve önemli bir mali güce sahipler. Bütün bunlar hayır işleri için kullanılmıyor, bir politik projenin yaşama geçirilmesi için oluşturulan araçlar bunlar.

28 ŞUBAT TÜRKİYE’DE SOĞUK SAVAŞ’IN BİTİŞİDİR

Peki, 28 Şubat’ı nasıl değerlendireceğiz? Ordu bir panzehir midir bunlara karşı?

Şöyle değerlendirilebilir: Bütün Soğuk Savaş dönemi boyunca, yani yaklaşık elli yıldır İslamcılığı solun karşısında bir panzehir olarak kullanan, güçlendiren ve destekleyen kapitalist-emperyalist sistem ve bu sistemin bir parçası olan mevcut rejimdir. Türkiye, bir cephe ülkesi olarak bu siyasetin acısını çekmiş bir ülkedir. Bugünkü sorunların büyük bir bölümü söz konusu dönemde biriktirilmiştir. Öyle ki, 12 Eylül 1980 askeri darbesi bunun en açık örneğidir. 12 Eylül döneminde İslami harekete karşı hiçbir operasyon yapılmadı, tam tersine Kuran kurslarının açılması, din dersinin anayasal bir zorunluluk olarak müfredata dahil edilmesi gibi uygulamalarla İslamcılık desteklendi.

Ancak, Soğuk Savaş döneminin bitişinden sonra Türkiye bir yol ayrımıyla karşı karşıya kaldı. Bu bağlamda değerlendirilirse; 28 Şubat bence sanıldığı gibi İslamcılara karşı bir hareket olmaktan çok, Soğuk Savaş dönemini Türkiye’de kapama ve 50 yıldır ülkeyi ve toplumu yöneten senaryoyu değiştirme girişimidir. Önemli değişiklik şudur: Komünizm baş tehdit olmaktan çıkarılmış ve irtica ?milli tehdit? değerlendirilmesinin içine alınmıştır. Tehdit değerlendirmesine ‘ırkçı milliyetçilik’ ve ‘ülkücü mafya’ da dahil edilmiştir. 28 Şubat döneminde yeniden düzenlenen Milli Güvenlik Siyaset Belgesi’nin anlamı budur.

Çünkü, 50 yıllık Soğuk Savaş döneminde devlet öyle bir kadro bileşimine sahip oldu ki, geniş anlamda Türkiye’nin, daha dar anlamda İstanbul burjuvazisinin bu kadro ve devlet örgütlenmesiyle 21.Yüzyıl’ı karşılaması mümkün değildi. Soğuk Savaş sonrasında yeni fırsatlar vardı; bölgesel bir emperyal güç olma, kendi hinterlandını yaratma, tarihsel fırsatı değerlendirerek bir sıçramayı gerçekleştirme gibi hesaplar yapılıyordu. Bu yaklaşım, popüler dile “Adriyatikten Çin denizine kadar Türk dünyası” söylemiyle aktarılıyordu.

Sermayenin eğilimlerini iyi okuyan isimlerden biri olan Turgut Özal’dan başlayarak, böyle bir rota çizilmeye çalışılıyordu. Ama bu kadro yapısıyla, bu devlet örgütlenmesiyle, bu eğitim anlayışıyla ve toplumdaki İslami şekillenmeyle söz konusu hedefi gerçekleştirmek mümkün değildi. Fazla İslamcılaşmış, gericileşmiş bir devlet ortamı söz konusuydu ve 28 Şubat bunu değiştirmeye çalışmış, ama yarım kalmış bir girişimdir.

ORDUYA ÇOK ÖZEL ÖNEM

Bir de ordu içi örgütlenme işi var tabii...

Fethullah Gülen hareketi orduda örgütlenmeye çok özel bir önem veriyor. En gizli, en sakınılan örgütlenme ordudaki ilişkilerdir. Nurettin Veren de açıkladı zaten, harp okullarından mezun olan teğmenler mezuniyet töreninden sonra kılıç kuşanır; bunlardan bazıları kılıçlarını Fethullah Gülen’e hediye etmiş. Bu kılıçlar bir ara İzmir’deki cemaate bağlı bir dershanenin beşinci katında sergilenmiş ve daha sonra problem yaratır diye kaldırılmış.

Peki, ordu bunlarla çatışır mı? 28 Şubat’a herhangi bir pozitif anlam yüklemeden, nesnel bir tespitle bakalım: Soğuk Savaş döneminde ordu Amerikancı bir eğitimden ve terbiyeden geçti, burası açık. Ancak, Soğuk Savaş sonrasında Silahlı Kuvvetler’in belli kadrolarıyla Amerika arasındaki mesafe açıldı; bir anti-Amerikan eğilim oluşuyor. Çünkü, Soğuk Savaş döneminin tehdit algılaması ve güç dengeleri ile bugün arasında büyük bir fark var. Bu fark görülmeden hiç bir analizin gerçeğe yaklaşması mümkün değil. Küresel ölçekte güç dizilişi farklılaşmıştır.

Gazi Üniversitesi’nin yaptığı bir araştırmada subayların yüzde 84’ünün Amerika’ya kuşkuyla baktığı sonucu çıktı. Bu rakamlar gerçeği ne kadar yansıtıyor bilemeyiz ama, bir problem olduğu ortada. Bir yandan şeriatçı kuşatmanın sıkıştırdığı bir kurum söz konusu –ki bunun Amerikan güdümlü bir kuşatma olduğu da biliniyor- diğer taraftan, bu kurumun (ordunun) ABD ile sıkı ilişkileri var; karışık bir durum olduğunu söyleyebiliriz. Çare toplumda, bu ülkenin ilerici güçlerindedir.

‘ÇATIŞMA KAPIMIZDA’

İslamcılarla ortak bir gelecek projesi tasarlayan ve sadece bunların (İslamcıların) devlet ve rejim karşıtı olmasından yola çıkarak bu çatışmanın içinden bir sivilleşme ve demokratikleşme rüyası gören aydın kesimi var Türkiye’de. Günümüzde entelektüel ortamın liberalizm ile lekelendiğini düşünüyorum. İslamcı hareketle ortak bir gelecek projesi oluşturmak ve bu proje üzerinden bir demokratikleşme tasarlamak, olup bitenleri kavrayamamak ve gerçeği görememek demektir. Tarihsel, felsefi ve siyasal nedenlerle bu imkânsızdır, hayaldir. İran devrimi önümüzdeki en somut örnektir. Fethullah Gülen ve İslamcı hareketlerin önemli bir bölümü emperyalizmin bölgedeki taşıyıcı güçleridir. Üstelik onlar demokrasiyi değil, anti-demokrasiyi temsil etmektedir.

Türkiye çatışmacı bir döneme doğru hızla ilerliyor. Bunun iki boyutu var, biri Kürt sorunu, diğeri de Türkiye’deki İslami hareketlerin sürekli hamleleridir. Bu tabloya bir üçüncü boyut daha eklenebilir; ekonomik ve toplumsal yıkım, yani yoksullaşma…

Türkiye’nin bugün bir eşik ya da kavşakta olduğunu söylemek mümkün; derinleşme eğilimi gösteren bir krizle yüz yüzeyiz. Henüz sokağa pek fazla yansımamış ve toplumsal çatışmaya dönüşmemiş bir gerilimdir bu. Ancak bu durum hızla bir çatışmaya dönüşebilir. Olaylar, Marquez’in Kırmızı Pazartesi romanındaki gibi gelişiyor; herkes cinayet işleneceğini biliyor kasabada, hatta gününü ve saatini bile biliyor. Dahası, kimse bu cinayetin işlenmesini istemiyor, ve fakat herkes yaptıklarıyla bir şekilde bu cinayete katkıda bulunuyor. Sonuçta cinayet işleniyor. İşte Türkiye’de de olaylar buna benzer bir çizgi üzerinde gelişiyor bence...

Kitabın son bölümünde yer alan analiz yazımda da belirttiğim gibi, Türkiye yeni bir Fetret döneminden geçiyor. Devletin tepesinde bir iktidar parçalanması yaşanıyor. Başka bir anlatımla, bugün Türkiye’de tek bir iktidar odağı yok, farklı iktidar odakları var. Örneğin; İslamcı hareket bir yanıyla iktidardır, hükümet üzerinden devletin büyük bir bölümünü kontrol ediyorlar. Diğer taraftan cumhurbaşkanlığı, Silahlı Kuvvetler ve yüksek yargı da aynı şekilde farklı bir iktidar odağıdır.. Silahlı bürokrasinin bir parçası olan polis örgütü 200 bin kişiye yaklaşan kadrosuyla hükümetin kontrolündedir ve birlikte hareket etmektedir.

Devletin tepesinde yaşanan bu iktidar parçalanması konuşlarında, kurumsal planda ortak bir ülke siyaseti, örneğin enerji alanında ulusal bir strateji geliştirmek mümkün mü? Hayır, bu mümkün görünmüyor. Bu kitabın üçüncü bölümünün ilk makalesinde belirttiğim gibi, ülke tıpkı 1402 Ankara Savaşı’ndan sonra yaşananlara benzer bir şehzadeler çatışmasına tanık oluyor.

Merkezi iktidar alanında böyle bir dağılma, toplumda ve tarihte geçici bir durumdur. Sonuçta ya güçlü bir şehzade çıkacak ve diğerlerini tasfiye ederek iktidarı tek başına kendisinde toplayacaktır ya da bu süreç bir dağılma ve ufalanmayla sonuçlanacaktır...

B) FETHULLAH GÜLEN TOPLUMU NASIL KUŞATTI?[7]

Elinizdeki kitapla ilgili söyleşi yapan medya kuruluşlarından biri de internet ortamındaki Gerçek Gündem isimli haber sitesiydi. Söyleşi “Gazeteci Merdan Yanardağ son kitabını Gerçek Gündem’e anlattı” alt başlığıyla 20-22 Kasım 2006 tarihlerinde iki bölüm halinde yayımlandı. Bu söyleşiye de, tekrarlara düşmemek için kısaltarak aşağıda yer veriyorum .

I. TEHDİTLER VE DAVALAR

G.G: “Türkiye Nasıl Kuşatıldı? Fethullah Gülen Hareketinin Perde Arkası” adlı kitabın yayınlanmasından sonra herhangi bir tepkiyle karşılaştınız mı?

M.Y: Kitap yeni baskılar yapmaya devam ediyor. Kitabın satış rakamlarına ve dağıtımına baktığımız zaman devam edeceği de görülüyor. Bu kitap, önsözünde de belirttiğim gibi, akademik bir çalışma değil, bir gazetecilik ürünü. Ancak, akademisyenlerden ortalama okuyucuya kadar uzanan geniş bir alana hitap ediyor.

Dolayısıyla, bu alanda yapılacak akademik çalışmalar için kaynak oluşturabilecek, referans olabilecek bir kitap. Kitabın büyük bölümü daha önce Kanaltürk’te benim hazırlayıp sunduğum iki programın bant çözümlerinden oluşuyor. Kitabın üçüncü bölümünde ise benim yaptığım analiz ve değerlendirmeler yer alıyor.

Programlar ve kitap geniş bir kesimden çok olumlu tepkiler aldı. Bu arada yoğun şekilde tehditler de geldi. Şahsıma ve Kanaltürk’e yönelik tehditler... Çok sayıda dava açtılar. Bunlardan bazıları, kitapta isimleri geçen Samanyolu televizyonu, Zaman gazetesi gibi kuruluşlar tarafından açılan tekzip davalarıydı. Önemli bir bölümünün cemaat mensuplarından geldiğini düşündüğüm tehditler devam ediyor.

Ancak ben bu alana ilişkin bilgileri kamuoyuyla paylaşmaya ve mücadeleye devam etmek niyetindeyim.

“HÜKÜMETLE İLİŞKİLİ BİR SİYASİ GÜÇ”

Programın yayınlanması Türkiye’de hem büyük bir ilgi çekti hem de beraberinde önemli bir tartışma başlattı. Medya alanında Fethullah Gülen ve cemaatine ilişkin ilk kez bu açıklıkta ve bu derinlikte bir program yapıldığını söyleyebilirim. Bunun birçok nedeni var. Öncelikle Fethullah Gülen büyük bir medya imparatorluğuna, para gücüne ve ticari ağa sahip bir cemaat lideri.

Dolayısıyla, Fethullah Gülen’in medya dünyasındaki birçok grupla ticari ve parasal ilişkileri bulunuyor. Aynı zamanda, cemaat örgütlenmesinin etkinliğinden gelen ve bugün hükümetle ilişkilendirilebilecek bir siyasi güce de sahip. Bu nedenle, ortada daha çok bu cemaatin parlatılmasına hizmet eden, “tehlikeli” olmadığına dair yayınlar ile objektiflik adına verilen haberler ve aklamaya dönük yazı dizilerinin ötesine geçememiş bir gazetecilik faaliyeti söz konusu.

Bunları belirtirken büyük medya alanından söz ediyorum. Değilse, daha önce Cumhuriyet gazetesinde Fethullah Gülen’le ilgili bir yazı dizisi ve gerici örgütlenmelere yönelik çeşitli yayınlar gerçekleşti. Ancak, söz konusu yazı dizisi üçüncü gününde mahkeme kararıyla durduruldu.

“TÜRKİYE’DEKİ EN BÜYÜK AMERİKANCI GRUP”

Fethullah Gülen’in yakın arkadaşı Nurettin Veren’in yaptığı açıklamaları kitapta aktardınız. Sizinle görüşmeyi Veren mi talep etti?

Hayır, biz talep ettik görüşmeyi. Çünkü şöyle düşünüyorum; kendi halinde yaşayıp giden herhangi bir cemaatle ya da dinci örgütlenmeyle karşı karşıya değiliz. Türkiye’nin en sinsi ve planlı çalışan, aynı zamanda en etkili şeriatçı-İslamcı grubuyla yüz yüzeyiz. Programı bu nedenle yaptım.

Daha da önemlisi, ABD ile birlikte hareket eden, istihbarat örgütlerinin denetimine girmiş, özellikle CIA’nin kontrolünde olan ve ABD’nin başta Ortadoğu olmak üzere Avrasya’daki stratejik planlaması içinde yer alan bir cemaat söz konusuydu.

Gülen Cemaatinin, Büyük Ortadoğu Projesi’nin yaşama geçirilmesinde taşıyıcı örgütlenmelerinden biri olduğunu görüyoruz. Elinizdeki kitap esas olarak bu durumu ortaya çıkartmayı amaçladı. Ben programlarda ve kitapta bunu hedefledim.

Gülen hareketinin izlediği temel strateji, yukarıda da belirttiğim gibi, devleti içerden fethetmek ve ülkeyi kuşatarak teslim almaktır. Bu stratejinin deşifre edilmesi gerekiyordu. Ben de bunu yapmaya çalıştım.

BÜYÜK PARASAL GÜÇ

Bank Asya örneği üzerinden düşünmek gerekirse; Finans alanında bu derece yaygınlaşmaları, bu alanda söz sahibi olan kurumlara verilen yetkilerin sınırlı olmasından mı kaynaklanıyor?

Sermaye Piyasası Kurulu (SPK) ya da diğer bağımsız denetim organlarının hiçbirinin Fethullah Gülen’in ticari faaliyetleri ve finans sektöründeki işlerine dönük bir denetimi gerçekleştirdiğini söylemek mümkün değil. Böyle bir denetim yok. Bu tamamen politik bir karardır.

Yimpaş olayında ortaya çıktığı gibi; Fethullah Gülen hareketi/örgütlenmesi hakkında mevcut hükümetin ciddi bir soruşturmayı yürütme iznini vereceğini zannetmiyorum. Böyle bir şey yapmayacaklardır.

Cemaat, Hıristiyan misyoner okullarıyla da işbirliği içindedir. Fethullah Gülen cemaati ABD’nin en eski misyoner okuluna 2 milyon dolar para bağışlamıştır. Amaç, bir “İslam Araştırmaları Kürsüsü” kurmak diye açıklandı. BBC bunu 12 ve 13 Kasım 2006’da haber yaptı. Fethullah Gülen, güce tapar ve buna uygun ilişkiler geliştirir.

II. 2007 SEÇİMLERİ VE FETHULLAH

Nurettin Veren yaptığı açıklamalarında hep iyi niyetle yola çıktıklarını dile getiriyor. Bu iyi niyetin kötüye kullanılması üzerine Fethullah Gülen’e karşı koyduğunu ve örgütten çıkartıldığını belirtiyor. Nurettin Veren’in açıklamalarını ne kadar samimi buluyorsunuz?

Bana göre bir samimiyet testi yapacak durumda değiliz. Nurettin Veren’in bu cemaatten ayrılışının pek çok nedeni olabilir. Belki de gerçek nedeni hiçbir zaman öğrenemeyeceğiz. Anlattığı ve kitapta yer almayan, ama benim samimi bulduğum gerekçeleri var. Özel hayatı ve ailesiyle ilgili bunlar.

O nedenle bunlara kitapta yer vermeyi ve programda gündeme getirmeyi doğru bulmadım. Nurettin Veren’in samimiyetini gerçekten bilemeyiz. Ancak bunun bir öneminin olmadığını düşünüyorum. Önemli olan; Nurettin Veren’in birinci dereceden tanık olarak -kendisi sanık olmaya da hazırım diyor - söylediklerinin doğru olup olmadığıdır.

Hangi gerekçeyle ayrıldığı önemli değildir. Bir çıkar çatışması, bir görev değişikliği, geriye çekilme girişimi karşısında duyduğu tepki ya da başka bir nedenden dolayı cemaatten ayrılmış olabilir. Kendisinin açıkladığı nedenler ve cemaate yönelttiği teolojik ve politik itirazlar var.

İktidarla İlişkilerini hakkındaki görüşlerinizi öğrenebilir miyiz?

Fethullah Gülen hareketinin laiklik ve aydınlanma geleneğine karşı büyük bir tehdit oluşturduğunu gerikiyor. AKP iktidarıyla da ittifak halindeler.

Bugün hükümetteki bazı bakanlar, Fethullah Gülen cemaatine yakın veya doğrudan cemaat içindeler. Bu kadar yakınlar birbirlerine. Fethullah Gülen’in bütün ticari ilişkileri ve uluslararası bağlantıları kolaylaştırılmakta ve desteklenmektedir.

Zaten kitabın sonundaki belgelere ek olarak yayınladığımız fotoğraflara bakıldığı zaman, ilişkilerin niteliği de ortaya çıkacaktır. Çok üst düzeyde kurulan siyasi ilişkiler söz konusu. Bu ilişkileri uzunca bir süre Nurettin Veren yürütmüş. Bugün bu ilişkilerin devam ettirildiğini düşünüyorum. Elimizdeki bütün veriler buna işaret ediyor.

Ancak, bir süre sonra Gülen Cemaati ile AKP arasındaki koalisyon bozulabilir de. Bunu belirleyecek olan çıkar ve hedef birliği ya da çıkar çatışması ve hedef faklılaşmasıdır. Örneğin; cumhurbaşkanlığı seçimi için veya gelecekte AKP’nin siyasal merkeze yerleşmek için yürüteceği bazı pazarlıklarda Fethullah Gülen feda edilebilir. Bunu belirleyecek olan şey kuvvetler dengesidir.

ARABESK ÇAĞRI; “BİTSİN BU GURBET”

Türkiye Cumhuriyeti’nin Büyük Millet Meclisi Başkanı Bülent Arınç “bitsin bu gurbet ve hasret” diye gözyaşları içinde Fethullah Gülen’e “dön” çağrısı yaptı.

İstanbul’da 2006 yaz sonunda yapılan ?Türk Dili Kurultayı? Fethullah Gülen okullarındaki yabancı uyruklu öğrencilerin nasıl iyi Türkçe konuştuğunu göstermek için düzenlenmişti. Bu Kurultay’a çok sayıda bakan katıldı ve Meclis Başkanı “bitsin bu gurbet” diye gözyaşları içinde ve çok arabesk bir üslupla çağrı da yaptı. Biliyorsunuz kendisi sık sık ağlar.

Bu Kurultay aracılığıyla kamuoyuna gösterilen şey büyük bir yalandır. Çünkü bu okullarda İngilizce eğitim veriliyor. CIA’nin istasyonu olarak çalışıyorlar. Nitekim Özbekistan’da bu okulların kapatılmasının nedeni; ABD istihbaratına yardımcı olunması ve şeriat propagandası yapılmasıdır.

Özbekistan bu nedenle Türkiye’deki 10 bin öğrencisini de geri çekti. Fettullah Gülen zannedildiği gibi Türkiye’nin uluslararası ilişkilerine katkıda bulunmak bir yana tam tersine bir sonuca yol açıyor.

TOPLUM ORTALAMA ALMAYA ZORLANIYOR

Ya ılımlı İslam projesi...

Bunun farklı yorumları var. Ilımlı ya da değil, önemli olan şey, böyle bir girişimin Türkiye Cumhuriyetin kuruluş ilkelerinde bir kırılma yaratmadan gerçekleşmesinin mümkün olmamasıdır. AKP hükümeti ve Fethullah Gülen cemaati Türkiye’yi bir ortalama almaya zorluyor.

Ancak, gerçekleştirmek istedikleri proje, bana göre bir İran ya da Suudi Arabistan modeli değildir. Tarihsel, sosyolojik ve kültürel nedenlerle bunun olmayacağını/olamayacağını biliyorlar. Ama toplumu, Malezya ya da Endonezya gibi ülkelerdekine benzer bir rejime zorluyorlar. Düşük yoğunluklu bir islmizasyon projesidir bu. Ve bu projeyi, ?uzlaşma? ve ?hoşgörü? gibi kavramlar üzerinden yürütmeye çalışıyorlar. Aslında her ortalama alma girişimi tarihsel ve kategorik olarak bir gerileme anlamına geliyor. Pozitif ya da negatif bir anlam yüklemeden, sadece bir durum tespiti ve analiz denemesi bağlamında söylüyorum; bu projenin gerçekleşmesi Cumhuriyet Devrimi kazanımlarından esaslı bir gerileme demektir.

Toplum bunu ya kabul edecek ya da etmeyecektir. Bu bakımdan Türkiye çok şiddetli bir çatışmaya doğru ilerliyor. Nedeni açık; Türkiye’nin egemen güçleri arasında bir yön ve program farklılaşması yaşanıyor. Bir çatışma yaşanmadan bu farklılaşmanın aşılması zor görünüyor.

Sorunun özünü, insan aklının özgürlüğüne yönelik saldırı oluşturuyor.

“TEHLİKE YAKIN VE BÜYÜK”

ABD’deki yeni muhafazakarların politik programı ile Türkiye’de AKP ve Fethullah Gülen cemaatinin hedefleri arasında bir uyum ve paralellik var. Yeni muhafazakarlar ile işbirliği içindeler.

Nasıl ki, ABD de yeni evangelistler ve Hıristiyan köktendinciler ile bir ittifak halindeyse, işler burada da böyle yürütülmektedir. Belirttiğim gibi biz düşük yoğunluklu bir İslamizasyon projesi ile karşı karşıyayız. Fakat, yukarıda belirttiğim gibi bunun toplumsal ve kurumsal bir çatışma yaşanmadan sonuçlanması mümkün değil. Bu bakımdan tehlikenin yakın ve büyük olduğunu görmek lazım. Henüz sokağa inen bir çatışma yok. Fakat gerilim yayılıyor.

Cumhurbaşkanlığı seçiminin gündeme gelmesiyle bu gerilim daha da artacak gibi görünüyor. Ecevit’in cenaze törenindeki katılım ve orada ortaya konulan tepki zaten bunu gösteriyor.

Fethullah Gülen cemaati, orta ve uzun vadeli planlama yapan, özel olarak ABD’ye yaslanan ve onun gücüyle bölgede bir etkinlik kurmaya çalışan bir hareket. İşbirlikçilik, islamcı hareketlerin geleneğinde de vardır.

Örneğin, Fethullah Gülen 1960’lı yıllarda Erzurum’da Komünizmle Milli Mücadele Derneği’nin kurucuları arasındadır. Bir Soğuk Savaş örgütü olan bu derneği, solun gelişmesini önlemek için Türkiye’de CIA kurdurmuştu. Gülen işte böyle bir geçmişten geliyor. Bu yüzden işbirliğe de yatkın. Uzun vadeli, sabırlı, sinsi ve planlı bir çalışma tarzına sahipler. İlkeleri yoktur, oportunisttir.

EMNİYET MÜDÜRÜNÜ ATTIRDILAR

Kitap sadece Nurettin Veren’in anlatımlarından oluşmuyor. Programın bir başka konuğu daha vardı. İkinci programa İstanbul Emniyet Müdürlüğü Organize Şuçlar Şubesi eski Müdürü Dr. Adil Serdar Saçan da katıldı. Adil Serdar Saçan, Emniyet ölçüleri içinde parlak bir sicile sahip olmasına karşın AKP hükümeti tarafından görevden alındı.

Adil Serdar Saçan; organize suçlarla mücadelede, hem Albayraklar Holding’i hem de Recep Tayyip Erdoğan’ın da adının geçtiği “Akbil soruşturmasını? yürütüyordu. Bilindiği gibi, Albayraklar Holding AKP’ye en yakın gruplardan biri, Yeni Şafak gazetesi bu guruba ait. Erdoğan’ın yakınları da bu holdingde çalışıyor.

Adil Serdar Saçan, Emniyet Teşkilatı içindeki şeriatçı ve Fethullahcı örgütlenme konusunda da soruşturma yürütüyor ve rapor hazırlıyordu.

Saçan, kendisine karşı açılan mahkemeleri altı kez kazanmasına rağmen görevine iade edilmedi. Yeniden davalar açıldı ve görevden alındı. Mahkemeleri halen devam ediyor. Kitapta da yer aldığı gibi, programda Emniyet içindeki Fethullahçı örgütlenmeye ilişkin bu raporları ortaya koyduk. Dolayısıyla bu kitaptaki bilgiler, belgelere ve birinci elden tanıklıklara dayalıdır.

Fethullah Gülen cemaatinin bu hızlı ilerleyişi nasıl durdurulabilir?

Öncelikle toplum mücadele edecek. Toplumu aydınlatmak, bilinçlendirmek ve tehlikeyi göstermek gerekiyor. Daha önce de vurguladığım gibi; eğer tablo değişmezse kaçınılmaz olarak Türkiye’nin tarihsel bir hesaplaşmaya doğru gideceğini düşünüyorum.

Peki bir uzlaşma mümkün mü? Bence değil... Bu uzlaşma Türkiye Cumhuriyeti’nin başlangıç ilkelerini değiştirmeden olamaz. Bu değiştirilmeli midir? Tartışılan bu zaten. Onlar değiştirilmesi gerektiğini savunuyor. Ben de değiştirilmesinden yanayım, fakat devrimci, özgürlükçü ve ileriye doğru bir değişimden yanayım. Temel fark budur. Onların talebi ise insan aklını bir önceki çağa iade etmektir. Teknolojik bir ortaçağa açılan kapıdır bu.

Türkiye ya aydınlanmacı, laik ve demokratik bir rotada ilerleyecek ya da iradesini ilahi iradeye teslim etmiş, aklın özgürlüğünü yitirmiş, bilimin rehberliğini terk etmiş bir çizgide yoluna devam edecektir. İkilem budur.

Burada altı çizilmesi gereken şudur; halk İslamı ya da toplumun inançlarıyla ilgili bir sorun yoktur. Bu bir siyasal projedir. Müslüman ile İslamcıyı birbirinden ayrı tutmak bu nedenle önemlidir.

Önümüzdeki sene yapılacak seçimler hakkındaki görüşleriniz?

Recep Tayyip Erdoğan’ın Cumhurbaşkanlığı talebi ya da kendisinin kontrol edeceği birinin Çankaya’ya çıkması bütün iktidarın talep edilmesiyle ilgilidir.

Şehzadeler savaşından kast ettiğim de bu. AKP, iktidardaki muhalefet gibi davranıyor. AKP’nin, mevcut gücünü, muhalefetin güçsüzlüğünden ve örgütsüzlüğünden aldığını söylemek mümkün. Türkiye’de gerçek anlamda halkın, emekçilerin sorunlarına sahip çıkacak bir alternatifin bulunmayışı AKP’nin en büyük gücünü oluşturuyor.

22.11.2006





EK


Fethullahçı Örgütün Gizlenme Taktikleri

Fethullah Gülen’in devlet içindeki örgütlenmesini gizlemek için, 28 Şubat 1998’den sonra bir dizi önlem aldığı biliniyor. Tam bir tayike örneği olan bu önlemler, gizli bir örgütlenmenin varlığını da bütün açıklığıyla ortaya koyuyor.

İşte F. Gülen örgütünün illegal faaliyetlerini sürdürebilmek için aldığı, sorumlu imamlar ve rehberler tarafından cemaate ulaştırılan şaşırtıcı önlemler:

1- Evlerde bulunan Risale-i Nur Külliyatları kaldırılacak. Herkes, bu eserleri sivil olan akrabalarının yanına götürecek.

2- Evlerden, Hocaefendi’nin kaleme almış olduğu eserler kaldırılacak.

Kur’an-ı Kerim’den başka hiçbir dini kitap kalmayacak.

3- Evlerin giriş kısmına, hatta dış kapı açıldığında görülebilecek yerlere Atatürk’ün fotoğrafları asılacak. Odalarda, 10. Yıl Nutku ve İstiklal Marşı duvarlarda olacak.

4- Evlerde, görünür kısımlarda, Nutuk gibi kitaplar bulunacak.

5- İşyerine giderken Sabah, Milliyet, Cumhuriyet gibi gazeteler alınıp götürülecek ve işyerinde herkesin görebileceği yerlere bu gazeteler konacak.

6- Zaman Gazetesi, Aksiyon, Sızıntı gibi dergilere başka isimler altında abone olunacak. Dergi ve gazete ücretleri yatırılacak. Fakat kesinlikle ev adresi verilmeyecek. Bu yayınlar evde bulunmayacak.

7- Telefonlar istihbarat birimleri tarafından dinlenildiğinden, telefonlarda kesinlikle dini konuşmalar yapılmayacak. Selam verilmeyecek. Hatta hayırlı sabahlar bile denilmeyecek. İyi günler, günaydın türü konuşmalar yapılacak.

8- Telefonda hizmetler hakkında konuşma yapılmayacak. Hiçbir elemanın ismi zikredilmeyecek. Adres verilmeyecek. Sohbet yapılacak evler hakkında konuşulmayacak.

9- Eğer herhangi bir evde buluşma olacak ise telefonlarda kodlu konuşulacak.

Mesela ‘Bu akşam maçı nerede seyrediyoruz?’, ‘Bu akşam bizde okey oynayalım mı?’ ‘Gelirken şu isimleri de çağır’ gibi...

10- Cuma namazına üç hafta üst üste gidilmeyebilir. Bu nedenle birimlerde (devlet daireleri kasdediliyor) bulunan elemanlar üç gruba ayrılacak. Her hafta bir grup gizlice Cuma namazına gidecek. Diğer kalan iki grup birimlerinde kalacak. Birim amirlerinin gözleri önünde bulunarak dikkat çekilmeyecek. Hatta mümkünse, Cuma namazı vaktinde, Polis Evi’nde birim amirleri de çağrılarak yemekler tertiplenecek. Kurum içinde bulunan halı sahalarda yine birim amirleriyle maç yapılacak.

11- Kesinlikle hiçbir vakit namazı işyerinde kılınmayacak. Cem edilecek. Yatsı namazıda evde topluca kılınacak.

12- Çöp kutularından boş bira kutuları ve içki şişeleri toplanacak. Evdeki çöpler dışarı konduğunda bu şişe ve kutulardan birkaç tanesi çöpün görünen kısımlarına konulacak.

13- İşyerinde kendi cemaatimizden başka bir grubun ya da cemaatin elemanlarının başı derde girdiğinde kesinlikle yardım edilmeyecek. Hatta görmezlikten gelinecek.

14- İşyerinde lehimizde ve aleyhimizde cereyan edilecek tüm konular anında bağlı olunan imama bildirilecek.

15- Önceden hanımlarının başları açık olup sonradan kapananlar, eşlerinin başını açacak. Eşinin başını açan her eleman eşiyle beraber birim amirlerinin görebileceği yerlere gidecek. Mesela; Polis Evi’ne yemeğe veya bayramda bayramlaşmaya.

16- Önceden hanımlarının başları kapalı olsa dahi, önemli yerlerde çalışanlar mutlaka eşlerinin başını açacak.

17- Akademi, kolej ve polis okulu öğrencileri hafta sonunda dershanelere gönderilmeyecek. (Dershaneden kastedilen cemaatin evleri.)

18- Tüm öğrencilerle pastane ve lokal gibi yerlerde buluşulacak.

19- Tüm akademi, kolej ve polis okulu öğrencileri mutlaka bilgisayar kursuna gidecek.

20- Kurban bayramlarında hiçbir eleman kurban kesmeyecek. Deri toplama işine girmeyecek. Fakat tam bir kurban parası imama verilecek ve bu para hizmete aktarılacak. Hizmetten bu elemanlara sadece bir but gönderilecek. Böylece deri toplama işi olmayacak. Herkes kurban kesmiş olacak. Çevreye de kurban kesmedik denecek.

21- İşyerinde ve çevrede laiklik ve Atatürkçülüğü öven konuşmalara iştirak edilecek. Dini öven konuşmaların olduğu gruplardan uzak durulacak.

22- Son alınan duyumlarda MİT, Emniyet Genel Müdürlüğünde çalışan tüm amir sınıfı personelin adreslerini tespit etmiş ve bu amirlerin evlerine giderek bir adres sorma bahanesi ile kapılar çalınıp hanımlarının kapalı olup olmadıklarını tespit etmektedir. Bu nedenle evlerde kadınlar başı açık duracak ve kapı çalındığında başlar açık olarak kapılar açılacaktır.





VEKÂLETNAME





FOTOĞRAF ALBÜMÜ





Nurrettin Veren, Süleyman Demirel





Turgut Özal, Nurettin Veren





Fethullah Gülen, Nurrettin Veren





Nurettin Veren, Haydar Aliyev





Nurrettin Veren, Ali Coşkun ve Cemaat Mensupları





Nurrettin Veren, Ali Coşkun





Nurrettin Veren, Turgut Özal, Özbekistan Devlet Başkanı





Nurettin Veren, Askar Akayev





Fethullah Gülen, Nurettin Veren





Süleyman Demirel, Nurettin Veren





Turgut Özal, Nurrettin Veren





Nurettin Veren, Süleyman Demirel





Turgut Özal, Nurrettin Veren





Süleyman Demirel, Nurettin Veren





Osman Karakuş, Nurrettin Veren, Org. Vural Beyazıt





Nurettin Veren, Askar Akayev





Nurrettin Veren, Haydar Aliyev, Tansu Çiller





Nurettin Veren, Fethullah Gülen





[1] 26 Haziran 2006-3 Temmuz 2006 tarihlerinde Kanaltürk Televizyonu’nda yay›nlanan “Yolsuzluk ve Yoksulluk” programının deşifresidir.





[2] I. Program, (26 Haziran 2006), Kanaltürk.





[3] Albüm;





[4] Genel vekâletname;





[5] II. Program, (03 Temmuz 2006), Kanaltürk.





[6] RED Dergisi, Sayı 2, Kasım 2006.





[7] www.gercekgundem.com / Gerçek Gündem (‹nternet gazetesi).





