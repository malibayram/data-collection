POPÜLER EKONOMİ

MASALLARI

Atın Atın, Eskimiş Çoraplarınızı Atın

ŞAFAK ALTUN





İş ve Yönetim Serisi 37





POPÜLER EKONOMİ MASALLARI©

Atın Atın, Eskimiş Çoraplarınızı Atın İş ve Yönetim Serisi 37

ELMA YAYINEVİ©

Genel Yayın Yönetmeni: Gaye Dinçel

Editör: Demet Uyar, Gülderen Çopur

Düzelti: Ali Serdar

Yayın Danışmanları: Deniz Yılankaya, Gökçen Acuner, Hakan Özerol,

Sancar Tanışman, Yasemen Kutlu

Mizanpaj: Yüksel Ünsal

Kapak Tasarımı: İnova Tasarım

Yayın Ekibi: Gül Balcı, Mert Öztuğ, Mehmet Kahraman

Basımevi: Yorum Matbaacılık

1. Basım Ekim 2009

temsilciliklerimiz

Akdeniz Bölgesi: CDR Eğitim ve Danışmanlık • Nebi Acar • Tel: (242) 247 72 72 nebi@izgorenakin.com

Ege Bölgesi: Nazlı Uluer • Tel: (555) 621 28 53 • nazli@elmayayinevi.com

Bursa: Alp Dağıtım Kitap Kırtasiye • Orhan Yalçınkılıç • Tel: (224) 223 01 19 orhanalp8@hotmail.com

Çanakkale: Ayışığı Kitaplığı • Metin Küren • Tel: (286) 217 22 24 ayisigikitapligi@gmail.com

İzmir: Pan Kitabevi • Aykut Yenersu • Tel: (232) 369 11 99 pankitabevi@pankitabevi.com.tr

Yakın Kitabevi • M. Nusreddin Özbay • Tel: (232) 421 81 69 yakinkitabevi@yakinkitabevi.com.tr

Kayseri: Kıvılcım Kitabevi • Ayhan Çetinkaya • Tel: (352) 231 40 66 kivilcimayhan@hotmail.com

Nazilli: Üniversitem Kitabevi • Vahap Ağca • Tel: (256) 315 51 55 universitemkitabevi@hotmail.com

Samsun: Endülüs Kitabevi • Davut fial • Tel: (362) 435 96 07 enduluskulturmerkezi@hotmail.com

ABD: Zeliha Akça • Tel: 001 6109741807 • zeliha79@yahoo.com

Avustralya: İsmail Haskara • Tel: 0061 249316234 • ismail.haskara@bigpond.com

Her türlü kitap talebinizi temsilciliklerimizden, www.elmayayinevi.com adresimizden,

telefon veya faks aracılığıyla yayınevimizden yapabilirsiniz. Kitaplarımızla ilgili

görüşlerinizi www.elmayayinevi.com adresindeki web sitemizde belirtebilirsiniz.

Kitabın tüm yayın hakları ELMA YAYINEVİ ©’ne aittir. Yazılı izin alınmadan kısmen veya tamamen alıntı yapılamaz, kopya edilemez,

çoğaltılamaz ve yayımlanamaz. Türkiye’de basılmıfltır. “ELMA”, AKADEMİ ARTI YAY. A.Ş.’nin bir markasıdır.

Copyright © 2009, ELMA Publishing House

ISBN: 978-975-6093-57-3





YAZAR HAKKINDA



1967’de Niksar’da doğan Altun, 1989’da İstanbul Üni­versitesi SBF’den mezun oldu. Medya dünyasına Radyo Mega ve Açık Radyo’da yaptığı programlarla girdi. Sıra­sıyla Nokta, Radikal, Kent TV, Süper Kanal, TV8, Dünya ve Platin’de muhabir ve editör olarak çalıştı. 2001’de ÇGD’nin TV Programı dalında verdiği “Yılın Gazetecisi” ödülünü alan Altun; popüler ekonomi, kurumsal tarih ve inovasyon üzerine düzenli olarak yazılar yazmaktadır.


safakaltun3@gmail.com

http://gazeteci-yazarsafakaltun.blogspot.com



Kitapları

Yolsuzluğun 100 Yıllık Tarihi (2004)

Türk Popüler Tarihinde İlkler (2006)

İnovasyonla Başarıyı Yakalayan Türkler (2007)

Türk İşadamının Bilmesi Gereken 101 Ekonomi Hikayesi (2007)

İyi Fikir Her Zaman Kazandırır (2008)

Türkiye’de Yabancı Sermayenin Tarihsel Gelişimi (2008)

Cumhuriyet Ekonomisinin İlk Mucizeleri (2008)

Atatürk, İnönü, Bayar’ın İktisat Kavgası (2008)

Büyük Olma Muhteşem Ol (2009)

Zeki Başeskioğlu’nun Yaşamı (2009)





ÖNSÖZ





Her ne kadar ekonomi, çok teknik bir bilim gibi gö­zükse de aslında günlük hayatımızın bire bir içindedir ve içinde yüzlerce öyküyü barındırır. Öte yandan, biliriz ki her şeyin ilacı olan “zaman” aynı şekilde her şeyi de unut­turur. Yıllara damgasını vurmuş olaylar ve kişiler, “miatla­rını” doldurur ve yeri geldiğinde tarihin tozlu sayfaların­da yerlerini alır. Aynen Popüler Ekonomi Masalları’nda kimi maddelerin karşılaştığı son gibi. Kitapta kimileri için tanıdık gelen bazı maddeler, kimileri için hiçbir anlam ifade etmeye­bilir. Cumhuriyet’in kuruluş yıllarında gündemde olan ve en çok tartışılan konuların başında gelen “Affairiste” kavra­mı bugün için hiçbir şey ifade etmez, fakat yakın tarihte gerçekleşen “Erke Dönergeci” olayı gündeme geldiğinde yüzümüzde bir tebessüm oluşur.

Sizi bu kitapla tarihsel bir yolculuğa davet ediyorum. Araştırmalarım sonucunda, Türkiye’de popüler ekonomi olaylarını bir araya getiren derli toplu bir çalışmanın olma­dığını gözlemledim. Gördüğüm eksiklik üzerine amatör tarih sevgisiyle bu işe kalkışarak, bir nebze de yazılı tarihe katkıda bulunmak amacıyla, popüler ekonomi olaylarını bir araya getirmek üzere ilk adımımı attım. Maddeleri se­çerken de kendi bilgi dağarcığım bana yol gösterici oldu. Amacım, yaşanmış olaylar, özdeyişler ve kavramlar üze­rinden Türkiye’nin popüler ekonomi tarihini farklı bir yöntemle anlatmaktı.

Türk insanının belleğinde yer etmiş kimi sözler, artık anonim hâle gelmiştir. Bu gelişmelerin bizden sonraki nes­le de aktarılması gerekmektedir. Popüler Ekonomi Masalla-rı’nın yazılmasındaki amaç, bu söz ve olayların hangi şart­lar altında söylendiğini ve yaşandığını okuyuculara eğlen­celi bir şekilde aktarmak; ekonomiyle ilgilenenlere tarihsel bir bütünlük içinde kılavuzluk etmektir. Zaten bu konula­ra ilgi duyanlar, kaynaklar üzerinden daha derin bilgilere ulaşacaklardır.

Kitabın oluşumundaki yardımları için Aydın Demirer’e, bana okumayı aşılayan babam Sadrettin Altun ile bütün yürüttüğüm çalışmalarda desteğini benden hiçbir zaman esirgemeyen sevgili eşim İlknur Ceylan’a teşekkü­rü bir borç bilirim.


Şafak Altun

Cihangir, 2009





A


Adil Düzen (Necmettin Erbakan’ın idealindeki meşhur ekonomik sistem): Siyaset dünyamızın içinde­ki partilerin savundukları bir ekonomi politikasının olma­sı zorunlu bir durumdur. Ancak savunulan fikirlerin ülke­nin içinde bulunduğu bütün sorunlara çözüm bulması beklenir. Peki, “Adil Düzen” böyle bir şey miydi? Savun­duğu “Adil Düzen” fikriyle Millî Görüş çizgisinin lideri Erbakan, tartışılmaz bir şekilde Türk siyasetine damgasını vuran kişilerden biri oldu. “Adil Ekonomik Görüş” onun üzerinde en çok durduğu konulardan biriydi. “Adil Dü­zen”, Anayasa Mahkemesi tarafından kapatılarak tarih sayfasına gömülen Refah Partisi (RP)’nin savunduğu eko­nomik ve politik yaklaşımı ifade eden sistemin genel adıy­dı. RP, bu görüşünü ilk kez 1991 Genel Seçimleri’nde gün­deme getirdi. “Adil Düzen” düşüncesinde, bütün ekono­mik faaliyetlerin özel kesim tarafından yürütülmesi esas alınıyordu. Devletin ekonomik faaliyetlerde bulunmadığı sistemde, devletin görevlerinden biri tekelleşmeyi önle­mekti. Gerçek anlamda tekelden arındırılmış, özel teşeb­büse dayalı bir düzen esas alınıyordu. RP lideri Erbakan’ın internet sitesinde konuya ilişkin detaylar şu şekilde sırala­nıyordu:

“Adil Düzen”de istikrar var; vergi bellidir. Kur belli­dir. Para ancak mal karşılığı piyasaya çıkar, faiz yoktur. Bu istikrarlı zeminde özel ve tüzel kişiler kaynakların en iyi şekilde kullanılmasında serbestçe aktif rol oynarlar.” (home.arcor.de/necmeddin_erbakan)

“Adil Düzen”in ülkedeki bütün sorunların çözümü olarak sunulması yeteri kadar inandırıcı değildi. Ülke eko­nomisinin geldiği nokta itibariyle, siyasi ve ekonomik çev­reler bu düşünceyi yaşanan sorunlara çözüm getirebilecek olgunlukta görmüyorlardı. “Adil Düzen” konusunda en önemli gelişme 1994’te yaşandı. Partisinin grup toplantı­sında konuşan Erbakan, Türkiye’de mutlaka “Adil Dü-zen”e geçileceğini savunarak unutulamayacak bir tehdit savurdu: “Şimdi soru şu? Bu geçiş kanlı mı olacak, kansız mı, acı mı olacak, tatlı mı, sert mi olacak, yumuşak mı?” Erbakan’ın bu sözleri, RP’nin siyasi yaşamını sona erdiren kilometre taşlarından biri oldu.

“Affairiste” Salgını (Cumhuriyet’in ilk yıllarına hâkim olmuş bir tür çıkarcılık hastalığı): Kitabın oku­yucusu haklı olarak bu “affairiste” konusunun nereden çıktığını merak eder. Doğrudur. Bugün çok şey ifade etmi­yor, ama Cumhuriyet’in ilk yıllarında, yetki ve nüfuzunu kısa yoldan para kazanmak için kullanan yönetime yakın kişilere “aferist”, onların yakalandığı akıma da “aferizm” denirdi. İş Bankası, bu salgın olayının merkezinde duru­yordu. “Affairiste” kelimesi, İş Bankası’nın Fransızca kar­şılığı olan “Banque d’Affaires”den esinlenerek dile yerleş­mişti ve aynı zamanda da “çıkarcı” anlamına geliyordu.

Celal Bayar liderliğindeki “İş Bankası Grubu”; Muam­mer Eriş, Siirtli Mahmut, Kılıç Ali, Recep Zühtü, Salih Bo-zok, Nuri Conker, Cevat Abbas vb. gibi nüfuzlu kişilerden oluşuyordu ve “affairiste” tartışmalarında bu grupta yer alan kişilerin isimleri sık sık işitiliyordu. Kurtuluş Sava-şı’ndan gelme nüfuzlu politikacılarla sivrilmiş eşraf ve tüccarı bir araya getiren İş Bankası, devlet gücüyle kısa za­manda gelişmiş ve bu sayede birçok kapitalist imal etme sürecinde aktif bir rol oynamıştı. Kuruluşunu izleyen yıl­larda banka, yerli ve yabancı sermayeyle siyasi iktidar ara­sındaki bütünleşme sürecinde hayli etkili olmuştu. Bu dö­nem, siyasal yetki ve nüfuzun özel çıkarlar için kullanıl­ması aracılığıyla “zengin yetiştirme” sürecinde özel bir yer edinmişti. Bu nedenle banka ve onun yöneticileri, iktisat politikasını özel girişimden yana etkilemeye çalışan güçlü bir baskı grubu oluşturmuşlardı. Banka içinde, kendilerini iş hayatının göbeğinde bulan Kurtuluş Savaşı temsilcileri de iş hayatının tadına kolayca varmışlardı. Bankayla ilişki­li politikacılar, sermaye çevreleriyle devlet arasında önem­li bir halka görüntüsü taşıyorlardı.

“Affairiste” akımının etkisi altına girenler en kısa za­manda İş Bankası çevresinde de kendilerine yer ve sığınak bulmuşlardı. Dönemin önemli tanıklarından Şevket Sürey­ya Aydemir, ihtiyatlı üslubuyla İş Bankası’nın bu duru­muyla ilgili olarak şu yorumu yapmıştır:

“İş Bankası’nın kuruluşu sırasında, Gazi’nin de takdir ve teşviklerinde yer alan iyi niyetlerin yanında, bir taraf­tan da memlekette, devlete arkasını vererek, devlet nüfuz ve imkânlarından faydalanan bir takım affairiste temayül­lerin, yani işadamlığı, çeşitli yollardan iş takipçiliği, zayıf ruhlu insanların menfaatlerine göre işletilen tesis cereyan­larının da belirdiği bir gerçektir. Hemen hiçbiri iş âlemin­den gelmeyen, hemen hepsi de eski mücadele günlerinin asker, idareci, yahut siyasetçi elemanları arasında türeyen bazı insanların yeni devrin iktisadi işlerini ve imkânlarını, az çok maskeli şekillerde, fakat daima devletin nüfuzuna dayanarak, kendi menfaatlerine kullanmak çabaları ol­muştur.” (Aydemir, Cilt 1, 1999, s.454)

Falih Rıfkı’nın bu konudaki yorumu, çok daha sertti. Çankaya kitabında, İş Bankası’nın bir anlamda politikacılar bankası olarak kurulmuş olmasını, Cumhuriyet tarihi için pek acıklı bir “Affairistte salgınının” başlangıcı olarak görür.

Bankanın faaliyetlerine, bu faaliyetler çevresinde olu­şan “affairistte” eğilimlere karışmamakla birlikte Ata­türk’ün, İş Bankası grubuyla hükümet arasında 1932’de çı­kan bir ihtilafta bankacıları tutması, ileride iktisat politika­sının gelişim doğrultusu üzerinde önemli bir etki yaptı.

Yeni nesil sanayiciler, İş Bankası çevresinde toplanmıştı ve “bireyin zenginleşmesiyle devletin de zenginleşeceğini” düşünen Mustafa Kemal Atatürk’ten de destek görüyor­lardı. Devletin kuvvetlenmesini isteyen grubun başında ise Başbakan İsmet İnönü vardı. İnönü’nün, İş Bankası grubu hakkındaki düşünceleri ise hiç de olumlu değildi.

Ağalar Şehri (İçinden sanayi patronları çıkaran kent): Bugün gelinen aşamada her ne kadar toplumun belli kesimleri tarafından “ağalık” fikrine sıcak bakılmasa da Adana, 1940’lı yıllardan itibaren yakaladığı girişimci geleneği nedeniyle “Ağalar Şehri” olarak anılır. Kendi içinden Sabancılar, Topraklar, Haslar ve Sabuncular gibi Türkiye ekonomisinin temellerini atan grupları çıkarmış­tır. İşin komik tarafı, Adana’daki ağaların bir kısmı aslen Kayserilidir. Hacı Ömer Sabancı gibi bir kısmı Kayseri’den Adana’ya gelerek, Türk iş dünyasındaki “Adana’daki Kayserililer” ekolünü yaratan kişiler vardır. Hacı Ömer Sa-bancı’nın, Kayseri’den yaya olarak Adana’ya yürümesi, unutulmaz Türk ekonomi hikâyelerindendir. Adana’daki Kayserililerin yaptığı önemli işlerden biri de Akbank’ı kur­maktı. 1948’de Hacı Ömer Sabancı, Ahmet Sapmaz ve Be­kir Sapmaz ile Millî Mensucat Fabrikası’nın ortakları Nuh Naci Yazgan, Nuri Has, Mustafa Özgür ile Seyit Tekin ban­kanın yüzde 15’erlik payına sahip ortaklarıydı. “Ak” adını “Adana’daki Kayserililer” sözcüklerinin ilk harflerinden oluşturuyorlardı. Ayrıca ortakların birikimlerinin kaynağı olan pamuğu temsil eden sözcük de “ak”tı.

Ağır Sanayi Hamleleri (Zamanında sadece fabri­ka temelleri atılarak gerçekleştirilmeye çalışılan bir tür kalkınma zihniyeti modeli): 1980 öncesi ağır sana­yi hamlelerini o kadar çok duymuştuk ki adına ağır sana­yi denilen bu hamlelerle ciddi ciddi bir şey yapıldığını sa­nıyorduk. Evet, hamle yapılarak fabrikaların temelleri atı­lıyor fakat, tesisler bitirilemediği içindir ki ekonomiye bir türlü kazandırılamıyordu. Millî Selamet Partisi, 1974’te CHP ile ve 1975-1977’de de AP, MHP ve CGP ile koalisyon kurarak hükümet ortağı olduğu dönemlerde, önce “Güçlü Ekonomiye Geçiş”, sonra da “Ağır Sanayi Hamlesi” prog­ramlarının başlatılmasına ön ayak olmuştu. Erbakan, sa­nayi ve teknoloji bakanlıklarını alarak büyük projelerle ka­muoyunun karşısına çıkıyordu. Anadolu’yu baştan başa geziyor, aklının estiği yere dualarla, kurbanlarla fabrika te­melleri atıyordu. Döneme ilişkin yapılan yorumlara göre, projeler iyi hazırlanmamıştı ve temeli atılan büyük proje­lerin devamı getirilemiyordu. Çünkü temellerini attığı fab­rikalar için ne yatırım kararı, ne plan, ne finansman vardı. Bu temellerin ne kadar uydurma olduğunu kanıtlamak için o yıllarda CHP Erzincan Senatörü olan Niyazi Ünsal bu temellerden birini otomobilinin bagajına atıp, Anka­ra’ya getirerek basına göstermişti.

Alamancılar (Almanya’ya çalışmaya gidenlere verilen genel ad): Türk işçilerinin, Almanya’ya ilk kez 1960’lardan itibaren gittiği bilinir. Oysaki bu yanlış bir bil­gidir. Çünkü, Türklerin Almanya macerası aslında 1960’lı yıllarda değil, 20. yüzyılın hemen başında başlamıştır. Sa­nayileşmek isteyen Osmanlı, İngiltere ve Fransa’nın “çı­karcı” politikalarına karşı Almanya’yı kendine müttefik olarak seçmişti. İmzalanan Türk-Alman silah ve mühim­mat anlaşmasına göre de bir milyon mavzer 25 yıl içinde Osmanlılara teslim edilecekti. 1879’da 279 kişiden oluşan Osmanlı silah kontrol ve kabul komisyonu heyeti, Mah­mut Şevket Paşa’nın başkanlığında Obernburg kasabasın­daki Mauser (mavzer) silah fabrikasına gitti. Bu nedenle, Türk insanının ilk tanıştığı silah mavzer oldu. Osmanlı, ih­tiyacı olan “sanayileşme” olgusunu Almanlardan öğrene­cekti. 1903’te Türk-Alman hükümetleri arasında bir öğren­ci anlaşması imzalandı. Bu öğrenciler, Balkanlar’daki sa­vaşlarda ailesini kaybetmiş öksüz çocuklardan oluşuyor­du. Osmanlı öğrencileri, meslek ve çıraklık eğitimi için trenle Münih’e götürüldü. AEG ve Mercedes’te eğitime başlayan Osmanlı öğrencilerinin önemli bir bölümü savaş yıllarında geri dönmeyip buraya yerleştiler. Türklerin ilk tanıştığı otomobil Mercedes’ti. Belki de Türklerin, Mercedes’e düşkünlüğünün altında bu neden vardır.



Alo 900’lü Hatlar (1990’lara damgasını vuran tele­fon hatları): Türkiye’nin her dönemine damgasını vuran araçlar vardır. Bugün nasıl ki cep telefonu ayrılmaz parça­mız ise 900’lü hatlar da bu döneme damgasını vurmuştu. Hatlar, 1992’den itibaren kamuoyunda büyük ilgi görmeye başladı. Çocuklar için “Alo masal”, ganyancılar için “Al eli­ne kuponu ara Nalkapon’u”, yaşlılar için “Alo yalnızlık”, evde kalmış kızlar için “Alo Tarkan” derken, toplumdaki her farklı kesim için bir hat oluşturulmuştu. Küçük Emrah,900’lü hatların en çok aranan kişisiydi. 20 ayda, 1 milyon 110 bin kişi tarafından aranmış ve hayranlarıyla iki milyon dakika konuşmuştu. Bu sayede 4,5 milyar lira ciro yapan Alo Bilgin, Emrah’ı bir altın telefonla ödüllendirmişti. Bak­kalın kızı Hülya Işıl, 900’lü hatların favori isimleri arasın­daydı. Sloganı “İster eğlen, ister evlen”di. Hülya Avşar, TV’de en şirin hâliyle görünüp izleyicilerin karşısına, “Ararsınız değil mi? Ararsınız, ararsınız” sözleriyle çıkar­ken, Sibel Gökçe 900’lü hatlarda en çapkın erkeği seçiyordu. En revaçta olanları özellikle seks içerikli hatlardı.

Ardı ardına gelen yasaklamalar Alo şirketlerinin başı­nı ağrıtsa da günde binlerce kişinin aradığı hatlardan hem şirketler hem de sanatçılar milyarlarca lira kazanırken, bu hatları arayan kişiler ciddi telefon faturaları ödemek zo­runda kaldılar.



6-7 Eylül Olayları (Gayrimüslimleri ticaret dışı­na itmek için gerçekleştirilen olaylar dizisi): Türki­ye’nin siyasal ve ekonomik hayatında derin izler bırakan siyasal gelişmelerin başında gelen 6-7 Eylül Olayları Tür­kiye’yi derinden etkiledi. Hani “görünüş aldatıcıdır” der­ler ya, 6-7 Eylül Olayları’nı da bu şekilde değerlendirmek gerekir. Olayların arka planında, ekonominin Türkleştiril-mesi amacı vardı. Şimdi gelelim resmî tarihte neler yazıl­dığına. 1955’te Kıbrıs sorunuyla ilgili olarak Yunanistan’ın tutumuna karşı, Türkiye’nin tepkisini göstermek gerekçe­siyle İstanbul ve İzmir’de başlayan gösteriler, 6-7 Eylül ge­cesi Rum azınlığın mal ve mülklerinin tahrip edilip yağ­malanmasına dönüştü.

Olaylar, Atatürk’ün Selanik’te bulunan evinin bomba­landığı haberinin duyulmasıyla başladı. Dönemin akşam gazetelerinden biri olan DP yanlısı İstanbul Ekspres, 290 bin adetlik ikinci baskısını yaptı. Akşam saatlerinde daha önce örgütlenen ve bayraklarla Taksim’e yürüyen gruplar, “Ya Taksim Ya Ölüm” ve “Kıbrıs Türk’tür” sloganları atma­ya başladılar. Gruplar ilk önce, Tünel’de bulunan Rum ga­zetelerine saldırdı, ardından da yakıp yıkma olaylarına gi­rişti. Olaylar kısa sürede İstanbul’un birçok yerine sıçrar­ken, yakıp yıkma olayları daha sonra yağma ve talana dö­nüştü. Dükkânlara zorla girilerek içerdeki eşyalar ve mal­lar sokaklara atılıyordu. İstiklal Caddesi yerlere atılan ku­maş ve çeşitli eşyalar nedeniyle yürünemeyecek duruma gelmişti. Gece yarısına doğru askerî birlikler olaylara mü­dahale etmek için geldiğinde, başta Beyoğlu olmak üzere İstanbul’un birçok yerinde azınlıklara ait talan edilmedik dükkân kalmamıştı. Saldırganlar, “On binlerce lira kazanı­yorlar, iki paralık malı dünya kadar pahalıya satıyorlar” derken Kıbrıs’ı ve Rumları unutarak daha çok servet düş­manlığı yapıyorlardı. Güvenlik kuvvetlerinin yetersiz kalı­şı, olayların büyümesine neden oldu. Üniversite gençliği, daha çok tahribe yönelirken, şehrin varoşlarından gelenler-se talana girişmişti. Ortalık sakinleştiğindeyse, geriye kalan maddi ve manevi hasarın bilançosu oldukça ciddi boyut­lardaydı. Şehrin dört bir yanında kiliseler, evler, işyerleri yağmalanmış, tahrip edilmiş ya da ateşe verilmişti. Olayla­rın ardından üç büyük ilde sıkıyönetim ilan eden hükümet, olayların çıkış nedeni olarak da “solcuların tahrikini” gös­terdi. Hiçbir şeyden haberi olmayan Aziz Nesin, Kemal Ta­hir, Asım Bezirci gibi sol düşüncedeki insanlar tutuklana­rak bir süre cezaevinde kaldı. Olaylar, İstanbul’un çok kül­türlü yapısını sona erdirdi. Olayların ardından başta Rum­lar olmak üzere gayrimüslim nüfusun büyük bir kısmı Tür­kiye’den göç etti. İttihat ve Terakki’den sonra uygulanma­ya başlanan ticaretten gayrimüslimleri tasfiye hareketi bir kez daha amacına ulaşmıştı. “Son göçmenler” ise, İnö­nü’nün 1960 sonrası başbakanlığı sırasında yürürlüğe giren bir kararnameyle yurtdışına çıkarıldı. Azınlıkları tasfiye hareketinin ilk perdesi Varlık Vergisi olmuştu, ikinci per-deyse 6-7 Eylül Olayları’yla sahnelenmişti.



Alyans Evleri (27 Mayıs Darbesi sonrası halktan toplanan alyanslarla yaptırıldığı iddia edilen meş­hur evler): Ankara’da sonu “evler” ekiyle biten birçok semt vardır. Bunların arasında biri var ki, diğerlerinden ol­dukça farklıdır. Alyans Evleri, Türkiye’nin farklı bir tarihi­ne de tanıklık eder. 27 Mayıs 1960 Askerî Darbesi yapılmış ve Millî Birlik Komitesi işbaşına geçmişti. Darbe öncesi bo­zulan ekonomik durumu düzeltmek amacıyla arayışların sürdüğü günlerde yine askerler tarafından Hazine’ye yar­dım amacıyla “Alyans Kampanyası” başlatıldı. I. Zırhlı Tugay’ın subay, astsubay, er ve bunların ailelerinin alyans­larını Hazine’ye bağışlamasıyla kampanyaya “start” veril­miş oldu. Askerlerin başlattığı bu kampanya kısa sürede ülke geneline yayıldı. Halkın bağışlarını kabul etmek üze­re önce İstanbul’da, daha sonra da diğer illerde heyetler kurularak faaliyete geçildi. Kampanyaya yurtdışından da katılımlar olurken işadamı Vehbi Koç, kampanyaya 26 ki­lo altın ve bir bina bağışladı. Başta ordu mensupları olmak üzere, işçi, öğretmen ve öğrencilerin katıldığı kampanya sonucunda Hazine’de yüklü miktarda altın ve mücevher birikti. İlk başlarda halk tarafından geniş ölçüde sahipleni­len kampanya, daha sonraları Ankara Yücetepe’deki aske­rî lojmanların halktan alınan bu paralarla yapıldığına iliş­kin söylentilerin çıkmasıyla hayal kırıklığı yarattı. Hatta bu lojmanlar “Alyans Evleri” şeklinde anılmaya başlandı.



Anadol’u Eşekler Yedi mi? (Ekonominin bir nu­maralı şehir efsanesi): Eşeğin Anadol’un tadına baktığı konusu, Türk insanının kendine olan güvenini ortadan kaldıran bir anekdottur. Efsanenin başkahramanı olan Anadol, Türkiye’de seri olarak üretilen ilk otomobildi. 1928’de, Ankara’da kurduğu Otokoç firmasıyla Ford Motor Company’nin distribütörlüğünü alan Vehbi Koç, 1946’da da resmen Ford’un Türkiye temsilcisi olmuştu. Fa­kat Koç, Türkiye’nin kendi yaptığı otomobile Türk insanı­nı bindirmenin zamanının geldiğine inanıyor ve bu neden­le Ford’la ortak bir otomobil endüstrisi kurmak istiyordu. Koç’un otomobil kısmının müdürlerinden Bernar Nahum ve Kenan İnal 1954’ten beri Ford’un müdürleriyle görüşü­yor, ancak bir türlü sonuca ulaşamıyorlardı. 1956’nın baş­larında Koç, Nahum ve İnal ile birlikte, Başbakan Adnan Menderes’ten Henry Ford II’ye hitaben yazılmış mektubu da alarak ABD’ye gitti. Ford Motor Company ile yapılan yoğun temaslar sonucunda otomotiv konusunda işbirliği­ne varıldı. Bunu 1959’da topluluk için önemli bir adım olan Otosan’ın kuruluşu izledi. Ford kamyonlarının mon­tajına Otosan’da başlandı. Sac ile araba kalıbı yapmak o sı­ralar pahalı olduğu için, fiberglastan araba yapma fikri, Anadol’un doğuşunun en önemli yanıydı. Böylece, 1966’da seri üretime geçen ilk yerli otomobil Anadol, Ford işbirliğiyle üretilmeye başlanarak piyasaya sürüldü.

Anadol’un ilk Türk otomobili olarak piyasaya çıkması o yılların belki de en popüler olayıydı.

Nihayetinde Türkiye’de de artık bir otomobil üretil­mişti. Anadol, 1966’da Otosan kapısından çıkarken onu, üretiminin devam ettiği 1984’e kadar 87 bin Anadol takip etti. Ancak Anadol piyasaya çıktığında, aleyhine çeşitli ya­zılar yazılıyor ve “fiberglas” gövdeyi atın, öküzün yiyece­ğinden bahsediliyordu. Tiyatrolarda oyunlara da konu olan bu duruma rağmen, halk zamanla Anadol’u sevdi ve Türkiye’nin her tarafına yayıldı. Bu söylentiden Vehbi Koç bile rahatsızdı. Bir sabah gazetenin birinde Anadol otomo­bilin çamurluğunun tamir edilmek üzere tamirhaneye bı­rakıldığı, gece yerde kalan çamurluğun ertesi sabah yarısı­nın fareler tarafından yenmiş olduğunu okudu. Koç, Ber-nar Nahum’u aradı. “Farelerin çamurluğu yediğini de okudun mu?” diye sordu. Nahum’un yanıtı, bu haberin de asparagas olduğunu gösteriyordu: “Anadol otomobilinde yere indirilecek bir çamurluk yoktur.”

Anadol, o günlerin yan sanayi yokluğunda çok iyi dü­şünülmüş bir otomobildi. Anadol’u üreten Koç, Türki­ye’de otomotiv endüstrisinin kurucusu oldu. Fiberglas gövdesiyle alay etmek için yıllarca bu gövdeyi eşeklerin ve keçilerin yediğinden bahsedildi. Oysa, Anadol’dan çok ön­ce dünyanın en büyük otomotiv şirketi General Motors da fiberglas gövde kullanıyordu. Fiberglas madde bugün sa­dece otomotiv sanayiinin değil, uzay ve havacılık sanayii­nin de en önemli girdi maddelerinden biridir. Son olarak, 1970’lerde niçin Tofaş ve Oyak’ın otomobilleri sac gövde­den yaptığı konusuna gelince... Petrol krizi nedeniyle pet­rol türevi olan fiberglasın fiyatı o kadar artmıştı ki artık onu kullanmak eskisi kadar yararlı olmaktan çıkmıştı.




Artık bugün tarih olan Anadol, yan sanayi yokluğunda çok iyi düşünülmüş bir otomobildi. Fiberglas gövdesiyle yıllarca alay edildi,

fakat bugün fiberglas madde sadece otomotiv sanayiinin değil, uzay ve havacılık sanayiinin de en önemli girdi maddelerinden biridir.



Arpalık: (Bkz. KİT’lerin Zararları).



Atın Atın, Eskimiş Çoraplarınızı Atın (Jill çorap­larının batışını hızlandıran unutulmaz reklam filmi):

Kitapta bu reklama yer vermemizin birçok temel nedeni var. Öncelikle 1970’li yıllarda televizyonlarda çıkan bu rek­lamı, tüketim toplumunun habercisi olarak kabul etmek ge­rekir. İkinci olarak, reklamda figüran olarak bulunanlar sos­yalist, TİP’li gençler. Neyse gelelim, hikâyenin ayrıntılarına.

Çorap sektörünün öncü markalarından Italiana’nın yaratıcılarından Edmond Benkohen, 1977’de Rüçhan Sa-yılgan, Özcan Dinçer, Adnan Dinçer ve Hüseyin Koç ile Tekstüre Çorap’ı kurdu. Şirketin ilk yarattığı marka Jill ol­du. Zamanın ünlü televizyon filmi Charlie’nin Melekle-n’ndeki Jill karakterinden etkilenerek hazırlanan “Atın atın, eskimiş çoraplarınızı atın, Jill geliyor. Atamazsanız paspas yapın” reklam cıngılıyla 1978’de hayatımıza girdi. Jill’in üreticisi olan firma, en ileri teknolojide, çok kaliteli hammaddeyle, şimdiye kadar görülmemiş mükemmellik­te bir kadın çorabı üretecekti. Jill ayrıca, çok ince iplikli, ama kaçmayan kadın çorabı olacaktı. Üretici firma yepye­ni makinelerle yepyeni bir üretim tekniğiyle çalışmaktay­dı. Reklam filminin televizyonlarda gösterilmesiyle top­lumsal bellekte önemli yer eden markalardan biri oldu. Kampanya Ajans Ada tarafından yürütüldü. Lansman filmlerinde iki bin kişi rol aldı ve çekimler Cihangir sokak­larında gerçekleştirildi. Reklamcı Ersin Salman, büyük bir kalabalık hâlinde yürürken hâkim olabileceği kalabalığı TİP Gençlik Kolları’ndan seçti. İki sokak trafiğe kapatıldı ve geçit töreni yapıldı. Süslenmiş kamyonlar, motosiklet­ler, bir bando ve insanların yer aldığı reklam filminde, Ha-lit Kıvanç’ın “Atın atın, eskimiş çoraplarınızı atın, atamaz­sanız pas pas yapın” sözleri duyuluyordu. Bu müthiş kampanya gerçekten çok etkili oldu ve bütün kadınlar, mutlaka Jill çorabı aldı. Ama ne yazık ki bir kere alabildi­ler çünkü çoraplar çok kötü çıktı. Reklamcıların tabiriyle, iyi reklam kötü malı daha çabuk batırmıştı. Her ne kadar, reklamcılar bu yönde değerlendirme yapsa da bu arada, işin bir başka yanı daha vardı. Yurtdışında bir başka firma­nın da aynı isimde bir ürünü olduğunu öğrenen ortaklar Jill markasından vazgeçerek bugün Türkiye’de çorap de­nilince ilk akla gelen markalardan Italiana’yı yarattı. Benkohen öncülüğünde şirket, 1984’ten itibaren uluslara­rası pazarlara açıldı.




1978’de televizyonlarda çıkan Jill reklamını, tüketim toplumunun habercisi olarak kabul etmek gerekir.

Ayşe Hanım Teyze Olayı (Efsanevi sanal ekono­mi temsilcisi): Ayşe Hanım Teyze konusunda Türkiye şanslı ülkeler arasındadır. Yıllardır sadece ACE’nin rekla­mında oynayan ve çantasında sürekli söz konusu temizlik maddesiyle dolaşan Ayşe Teyze’yi, bir diğer ünlü Milliyet yazarı Güngör Uras’ın Ayşe Hanım Teyze’si takip eder. Ayşe Hanım Teyze, Uras’ın yazılarında halkın soru ve so­runlarını irdelerken yarattığı, memleket meselelerini dü­şünen, duyarlı, sevimli ve en önemlisi yatırımcı bir teyze­dir. O halktan biri, bir miktar tasarrufu var. Vurgun veya rant peşinde değil. Birikiminin erimemesini, mümkünse biraz da kazandırmasını istiyor. Ekonomide bir gelişme or­taya çıktığında, şimdi ne yapması gerektiğini hemen Gün­gör Uras’a soruyor.

Peki, kim bu Ayşe Hanım Teyze? Ayşe Hanım Teyze’ye ilham kaynağı olan Zehra Uras, Güngör Uras’ın annesidir. İlk başta yazılarında annesinin adını kullandı, annesi vefat edince, Zehra Hanım Teyze anlatımını Ayşe Hanım Tey-ze’ye dönüştürdü. Uras, Ayşe Teyze’yi yanıtlarken, milyon­larca kişinin kafasındaki sorulara da yanıt vermiş oluyor. Uras, okuyucularının ilgi duyacaklarını tahmin ettiği konu­ları önce kendisi öğreniyor sonra da Ayşe Hanım Teyze an­latımına döküyor. Yazdıklarının herkes tarafından anlaşıl­ması için basit bir dille yazıyor. Anlatımın basit, anlaşılabi­lir olması, önemini ve ciddiyetini küçültmüyor.

“1982 yılında Güneş gazetesinin ekonomi bölümü so­rumlusu Necati Doğru’ydu. O yıllarda halkımız ekonomi­de olan bitenle bugünkü kadar ilgilenmezdi. Neyin ne ol­duğu pek bilinmezdi. Necati Doğru’nun teşviki ile ben ‘Olaylarla Alaylar’ isimli bir köşe hazırladım. Önce karika­türist (rahmetli) Mıstık’ın, daha sonra (şimdilerde Milli­yet’te birlikte çalıştığımız) Haslefin çizimleriyle ekonomi­de güncel olayları basitleştirerek, mizaha büründürerek yazmaya başladım. İlgi gördü. Necati Doğru, Güneş’ten ayrılıncaya kadar devam etti. ‘Olaylarla Alaylar’da ekono­miyi sorgulayan yaşlı kadın Zehra Hanım Teyze idi. Zeh­ra, benim annemin adıydı.” (Milliyet, 14.01.2008)

Peki, Ayşe Hanım Teyze’nin ekonomik durumu nasıl? Kocasından emekli maaşı alan Ayşe Hanım Teyze, devletin sağlık hizmetlerinden ücretsiz yararlanıyor. İstanbul’da eski bir mahallede, eskiden yapılmış üç katlı bir eve sahip. Evin alt katındaki dükkânı bir bakkala kiraya vermiş, ikin­ci katında oturuyor. Kızı evli, damadı özel sektörde çalışı­yor. Geliri, emekli maaşı ve dükkân kirası. Üç beş kuruş ölüm kalım parası var. Her gün iki gazete alıyor. Politika­yı ve ekonomiyi takip eden Ayşe Hanım Teyze, TV kanal­larındaki haberleri de pek kaçırmıyor. Yani ilgi alanı ol­dukça geniş. Anlamadığını, anlamadan duramıyor. Mahal­lede herkes onu seviyor. Derdi ve sorusu olan ona koşuyor. Yazılarında Ayşe Hanım Teyze ile birlikte başka isimlerden de bahsediyor Güngör Uras. Ayşe Hanım Teyze’den sonra en fazla emekli Ali Rıza Bey Amca ilgi görüyor. Öte yan­dan İşçi Memed, Bakkal Coşkun, Şoför Rauf Baba, Çiftçi Recep ve Sekreter Sema pek ilgi görmedi.





B


Babalar Gibi Satarım (AKP’li Maliye Bakanı Ke­mal Unakıtan’ın meşhur sözü): Bu “satma” konusu bi­zim siyasilerde bir hastalık konusu hâline gelmiştir. Mut­laka elde ne varsa satmak bir meziyetmiş gibi değerlendi­rilmektedir. Maliye Bakanı Kemal Unakıtan, AKP hükû-metlerinin en renkli simalarından biriydi. Unakıtan, yaptı­ğı açıklamalardaki farklı üslubu ve konuşmasıyla daima gündemi belirleyen bir isim olmuştu. Muhalefetin istifaya çağırdığı Unakıtan, kaçak villa, oğlunun mısır ithalatı, Ga-lataport, Tüpraş’taki hisse satışı gibi birçok tartışmalı ko­nunun odağında yer aldı. Başbakan Erdoğan, ondan “Ke­mal Ağabey” diye söz ediyordu. Unakıtan, “Babalar gibi satarım” sözünü siyasi literatüre kazandıran kişiydi. Petkim özelleştirmesine ilişkin olarak Unakıtan’ın söyledi­ği bu cümle, daha sonra Tekel’in satışı için de sarf edildi. Maliye Bakanı, özelleştirmede izlenen politikayı ise “Satı­şa çıkıyoruz, parayı veren düdüğü çalar”, “Kârlı, kârsız ne varsa satacağız” sözleriyle açıklıyordu. 2006 bütçe görüş­melerinde muhalefetin gündeminde yine Unakıtan vardı. Bütçe görüşmelerinde CHP Genel Başkanı Baykal, Unakı-tan’ı kürsüden istifaya davet etti. Görüşmeler sırasında CHP’li vekiller, Maliye Bakanı’na Unakıtan soyadlı kişile­rin kurduğu şirketleri sordu. Bakan Unakıtan ise kendisi­ne has üslubuyla cevap verdi: “Ne yiyecek bu çocuklar. Devlete girip de ihale mi almışlar? Adama, ‘Soyadımı taşı­ma’ mı diyeceğim? Soyadını mı değiştirecek, babası Mali­ye Bakanı oldu diye?”. Son olarak “kaçak villa” tartışma­sıyla gündeme gelen Unakıtan, bu konuda “Çocuklarım rahat etsin diye imar iznini bekliyorum” diyordu. Maliye Bakanı’nın, villa tartışmasıyla ilgili son yorumu “Kemal Ağabey’le bu kadar uğraşmayın” oldu.



Back to Back: (Bkz. Bankaların İçini Boşaltmak).



Bankaların İçini Boşaltmak (Türklerin önüne geçemediği bir hastalık türü): Bankaların içini boşalt­ma alışkanlığı bilinmesine rağmen, devletin neden gerekli önlemleri almadığı konusu gerçekten çok enteresandır. Gelelim konunun ayrıntılarına. 1997’den itibaren bankacı­lık sektörü, ekonominin en sağlıksız ve en kırılgan sektörü hâline gelmişti. Beklenen oldu ve son bankalar operasyo­nu için 1999’un son günlerinde düğmeye basıldı. Süreç, Egebank, Yurtbank, Esbank, Sümerbank ve Yaşarbank’ın Tasarruf Mevduatı Sigorta Fonu (TMSF)’na devredilme­siyle başladı. Eylül 2000’de ise, “İkinci Yeğen Vakası”nın baş aktörü Yahya Murat Demirel, Egebank’ın 1 milyar 300 milyon dolarını hileli yollarla kendi hesabına aktarmak su­çuyla tutuklandı. Kamuoyunda bu operasyonunun asıl amacının “Ekim ayında siyasete dönüyorum” diyen 9. Cumhurbaşkanı Süleyman Demirel’in önünü kesmek ol­duğu yönünde genel bir kanaat oluştu. Egebank’la başla­yan operasyon zinciri hızla yayıldı. Sümerbank ve Yurt-bank’ın eski sahipleri Hayyam Garipoğlu ve Ali Balkaner de tutuklandı. Her gözaltı ve operasyon yeni bir sansasyo­na yol açıyor ve Türkiye’nin “ünlüleri” birer birer cezaevi­ne konuluyordu. BDDK Başkanı Zekeriya Temizel’in, “Başka batık banka yok” açıklamasından kısa bir süre son­ra Sabah gazetesi ve ATV’nin sahibi olan Dinç Bilgin’e ait Etibank ile Ceylan Grubu’nun elinde tuttuğu Bank Kapital’in yönetimine el konuldu.

Bankaların içi çok çeşitli yol ve yöntemlerle boşaltıl­mıştı. Türkler, bu konuda yine alkışlanacak çeşitli yaratıcı­lık yöntemlerine imza atmıştı. En sık başvurulan yöntem­lerin başında, “Back to Back” geliyordu. “Sen bana ver, ben de sana vereyim” biçiminde özetlenen yöntem şöyle işli­yordu: Kendi şirketlerine sınırlı miktarda kredi verebilen banka sahipleri, bir başka bankadan kredi alıyor, buna kar­şılık kendi bankasından, aynı miktarda krediyi diğer ban­ka sahibinin şirketlerine veriyordu. Böylece yasak delini­yor, iki taraf da istediği paraya kavuşmuş oluyordu. Hor-tumcular ise, Egebank’ta olduğu gibi hayali şirketlere ver­dikleri krediyi daha sonra özel hesaplara aktarıyordu. Operasyonlar gösterdi ki o dönem Türkiye’de “Back to Back” yöntemini uygulamayan banka ya da grup neredey­se yok gibiydi.

İçleri boşaltılan bankaların devlete getirdiği yük, özel­leştirmeler dolayısıyla elde edilen gelirin çok üzerindeydi. Bu arada devletin el koyduğu bankaların zararı önce dev­letin, sonra da yeni vergiler yoluyla vatandaşın sırtına yüklendi. Bankaların içini boşaltan ve topluma ciddi yük bindiren işadamları ise kısa bir süre sonra serbest kaldı. Çete davalarının DGM kapsamından çıkarılarak ağır ceza mahkemelerine verilmesiyle, banka sahipleri ve yönetici­lerinin tamamı ilk duruşmalarında serbest bırakıldı. Batık bankalar operasyonunun simgesi hâline gelen Yahya Mu­rat Demirel’in tahliye edilmesiyle batık bankalar operas­yonu tamamlanırken, devlete ciddi bir fatura kaldı. 2008’de iki BDDK görevlisi, krizler sonrası TMSF’ye dev­redilen 24 batık bankanın net maliyetini çıkardı. Bu hesap­lamalara göre, 1994-2003 yılları arasında TMSF’ye devre­dilen bankaların tasfiye süreci, faizleriyle birlikte Hazi-ne’nin tam 91.4 milyar dolarını yuttu (Cumhuriyet, 06.06.2008). Sizce daha fazla söze gerek var mı?



Banker Faciası (1980’lerde göz göre göre yaşanan bir skandal): Türkiye’nin skandallar ülkesi olduğunu söylemenin pek bir yararı yoktur. Fakat yine de “Banker­ler Faciası” dediğimiz konu, sonuçları itibariyle skandalla­rın içinde en önemlilerinden biridir. Skandalı hazırlayan gelişmelerin başlangıcı, 1970’li yılların sonunda enflasyon hızının iyice yükselmesine denk düşer. Bu dönem ülkede, Banker Kastelli ve Meban gibi büyük banker kuruluşları­nın yanı sıra birçok köşebaşı banker kuruluşu bulunuyor­du. Aslında ekonomik alanda denetimsizliğin yol açtığı fa­cianın gerçekleşmesi için her şey hazırdı. Bankerlerin dev­let radyo ve televizyonlarında hiçbir kısıtlama olmadan reklam yapabilmeleri, vatandaşın çekingenliğini ortadan kaldıran bir unsurdu. 1980 sonrası faizlerin serbest bırakıl­masıyla bankalarla bankerler arasında faiz oranları konu­sunda başlayan anlaşmazlıklar ilk olarak 1981’in ortaların­da gündeme geldi. Bankalar faiz oranları konusunda bir karar alamazken, banker kuruluşları faizlerin serbest bıra­kılmasını istiyorlardı. Hatta bazı bankerler, “Mademki li­beral ekonomi uygulanıyor, o zaman faiz oranlarına neden karışılıyor?” şeklinde faiz oranlarının tespitine karşı çıkı­yorlardı. Çok geçmeden MGK, duruma el koydu. Milli Güvenlik Konseyi, bankerlerin faiz uygulamasını Maliye Bakanlığı’nın denetimine aldı. Böylelikle, bankerlerin rek­lam ve ilanları Merkez Bankası’nın iznine tabi olarak ya­yımlanacak ve bu suretle faiz anarşisine de son verilmiş olacaktı. Fakat durum hiç de öyle olmadı. Ardı ardına iflas haberleri gelmeye başladı. 1981’in son günlerinde Banker Servet’in intihar haberini Banker Orhan ve Banker Müj-de’nin kaçtığı haberleri izledi. Aldatıldıklarını gören ala­caklılar, Banker Yalçın’ın bürosunu ateşe verdi. Bu arada Banker Kastelli adıyla tanınan Abidin Cevher Özden, “Banker Krizi”nin baş aktörüydü. En sağlam gözüken banker olarak Kastelli’nin yurt dışına kaçışı ise toplumda tam bir infial yarattı. Haziran 1982’de kendisini “Paranın Lüks Nermini”, “Ben Türk sermaye piyasasının ordinar­yüsüyüm” sözleriyle tanımlayan ve halktan en fazla para toplayan Kastelli hakkında tutuklama emri çıkarılırken, şirketlerinin tasfiyesi için harekete geçildi. Yurtdışına ka­çan Kastelli daha sonra Türkiye’ye getirilerek yargılanma­ya başladı. 1980 sonrası, finans kesiminde serbest rekabet ve yüksek reel faizlere ek olarak bu kontrolsüz ortamda yaşanan banker iflasları çok sayıda orta sınıf mensubu va­tandaşın servetinin yok olmasına neden oldu. Resmî veri­lere göre 149 bin vatandaşın 1983 rakamlarına göre, ban­kerlerden 54 milyar liralık alacağı bulunuyordu. Yapılan tahminlere göre de, bankerlerin nakitleriyle birlikte mal­varlıklarının toplamı ancak 37 milyar lirayı buluyordu. Aradaki farkın ise ne olacağı bilinmiyordu. Banker krizi­nin siyasal sonuçları da oldu. Devlet Bakanı ve Başbakan Yardımcısı Turgut Özal ile Maliye Bakanı Kaya Erdem gö­revlerinden ayrılmak zorunda kaldı.

Aslında bankerler krizinde en büyük hata hükümetin­di. Ne olduğu ve ne olacağı belli olmayan kişilerin vatan­daştan bir banka gibi para toplamasına izin verilmiş, îzo-cam reklamındaki gibi, “Yöneticimiz uyuyor mu?” sözünü doğrularcasına halkın soyulmasına seyirci kalınmıştı. Özal, “Tercih tasarruf sahibinin... Yüksek gelir, az güvence iste­ yen, parasını bankere yatırsın” ifadeleriyle vatandaşı ban­kerlere yönlendirirken, Maliye Bakanı Kaya Erdem ise an­cak 1981’de bankerlere sınırlama getiren düzenlemeden sonra demeç vermiş ve “Halk kumar oynamıştır” şeklinde­ki açıklamasıyla bankerlerin batış sürecini hızlandırmıştı.




Bankerler Skandalı’nda ne olduğu ve ne olacağı belli olmayan ki­şilerin vatandaştan bir banka gibi para toplamasına izin verilmiş,

îzo-cam reklamındaki gibi, “Yöneticimiz uyuyor mu?” sözünü doğrularcasına halkın soyulmasına seyirci kalınmıştı.



Banker Yeşuva Olayı (İstanbul’un işgali döne­minde uygulanan kambiyo spekülasyonunun baş aktörü): Bankerler Skandalı’nın bir benzeri İttihat ve Te­rakki döneminde yaşandı. Para ve tahvil üzerindeki oyun­larla büyük miktarda para kazanıldığını geç de olsa fark eden İttihat ve Terakki hükümeti, 1917’de Galata’da bir bi­nayı kiralayarak borsa hâline getirdi, fakat parti yöneti­mindeki bu borsa, birçok yolsuzluğa da zemin hazırladı. 1918’den itibaren savaşı kaybeden Osmanlı’nın başkenti İstanbul’a göz diken Yunanlılar, Wilson İlkeleri’nin uygu­lanacağı koşulları masa başında oluşturmak istiyorlardı. Bu nedenle Osmanlı parasının değerini düşürmek ve ken­di paraları drahmiyi güçlendirmek için Galata Borsası’na el attılar. Amaçları İstanbullu Rumlara kredi açarak İstan­bul’un tapularını ele geçirmekti. Çünkü Wilson İlkeleri’ne göre, bir kentte tapulu arazi, bina vb. konularda üstünlük sağlayan milletler barış görüşmeleri sırasında İstanbul hakkında avantajlı bir konumda olacaklardı. Yunanlıların propagandası sonucu (aşağıda anlatılan şekilde), mülkleri­ni satan İstanbullu Türklerin büyük bir kısmı Anadolu’ya göç ederken bazıları da Avrupa’ya gitmeyi tercih etti.

Savaştaki yenilginin sonrasında geçim sıkıntısı çeken insanlar, yaşamlarını sürdürebilmek için evlerini satma ça­resizliğine düşmüştü. Dönemin Akşam gazetesi, Türklerin İstanbul’u terk etmemeleri ve mülklerini satmamaları için kampanya başlattı. Ancak hiçbir banka Türklere kredi aç­mıyor; tüccar ve esnaf bankalara, yabancılara ve azınlıkla­ra olan borçları nedeniyle icraya veriliyor, malları haraç-mezat satılıyordu. Drahminin Osmanlı lirası karşısında devamlı değer kazanmasını sağlayan kambiyo spekülas­yonu, Atina Bankası tarafından İstanbul’daki Rumlara kre­di olarak akıtılan paranın devamlı artmasını sağlıyor ve Rumlar da kentin tapusunu yavaş yavaş ele geçiriyordu. Atina Bankası’nın yönettiği bu operasyonun Türkiye aya­ğında ise yabancı bankaların da desteğini alan meşhur Ya­hudi Banker Yeşuva vardı. Galata Borsası içinde Kambiyo Kulübü adı verilen yerde faaliyet gösteren Yeşuva, kambi­yo spekülasyonu yaparak, Türk parasını devamlı düşür­mek için bazı Türk gazetelerinin yanlış haber ve yoruma yer vermelerini sağlayacak bir rüşvet mekanizması kurdu. İngiliz sterlini devamlı yükseliyor ve ona bağlı olarak drahmi de değer kazanıyordu. Kambiyo spekülasyonu, Osmanlı parasıyla birlikte tahvillerinin de düşmesine ne­den oldu. Bu durum Ankara’daki millî hükümet İstan­bul’un kaderine hâkim olana kadar sürdü. Cumhuriyet’le birlikte Kambiyo Kulübü kapatıldı ve Türk parası ve ya­bancı paralar üzerinden yapılan her türlü spekülasyon ya­saklandı.



Barajlar Kralı (Süleyman Demirel’e verilen tak­ma adlardan biri): Bazı benzetmeler yapmayı çok seve­riz. Ecevit’e “Karaoğlan” diyen halkımız, Demirel’e de “Baba” lakabını layık görmüştür. 9. Cumhurbaşkanı ve es­ki Başbakan Süleyman Demirel, DP’nin ülkeyi barajlarla donatma savaşı verdiği 1950’lerin sonlarında Menderes’in çok önemsediği Devlet Su İşleri Müdürlüğü’nü yapmış genç bir mühendisti. Bu niteliği ile daha sonraki dönem­lerde Bayar kendisini “Bizim su müdürü” diye anıyordu.

Hürriyet gazetesinin eski genel yayın yönetmenlerinden Necati Zincirkıran, Olaylar, Anılar ve Gerçekler kitabında, genç bir Devlet Su İşleri Müdürü olan Demirel’e verilen “Barajlar Kralı” sıfatının kendisine ait olduğunu iddia eder. Demirel, Adalet Partisi (AP) Genel Başkanı Ragıp Gümüşpala’nın ölümünden sonra genel başkanlığa aday olacak ve Hürriyet gazetesi, Sadettin Bilgiç ile Tekin Arıbu-run’a karşı Demirel’i destekleyecektir. Bu destekte hiç kuş­kusuz, Hürriyetin o dönemdeki sahibi Haldun Simavi’nin, Necati Zincirkıran’dan duyduğu “Barajlar Kralı” sıfatını sevmesinin de büyük etkisi vardır. Zincirkıran, Süleyman Demirel’in nasıl genel başkan seçildiğini şu sözlerle anla­tıyor:

“AP’nin başına mutlaka ‘Barajlar Kralı’ Süleyman De-mirel geçmeliydi. Bu deyim Haldun Simavi’nin hoşuna gitti. Destek, Demirel’in hakkıydı. Ankara temsilcimiz Cü­neyt Arcayürek’i aradım. ‘AP’de lider seçilecek. Bilgiç var ortada. Teşkilata hâkim, politikayı biliyor, ama tipi bile 1960’ların Türkiyesi’nin politikacı tipi değil. Üstelik bazı mahzurlar da var. Diğer aday olan Tekin Arıburun bu işi kıvıramaz. Ortada Adnan Menderes’in Su Müdürü Süley­man Demirel var. En uygunu o. Bu adam Türkiye’de yapı­lan tüm hidroelektrik santrallere, barajlara imzasını atmış. Enerji sorunumuzu biliyor. Ekonomi nosyonu var. Adam Barajlar Kralı sanki. Git onunla konuş’ dedim.”

Hürriyet’in desteğiyle Süleyman Demirel 1964’te AP Genel Başkanı seçilerek ve daha sonra “Baba” sıfatını da alarak bugünlere kadar geldi.



Batık Bankalar Olayı (1960’lı yıllarda bankala­rın içinin boşaltılmasının genel adı): Her ne kadar 1990’lı yılların sonunda ekonomi literatürümüze girmiş ol­sa da, “Batık Bankalar” ile ilk kez 1960’lı yıllarda tanıştık. 1950’li yılların Türkiyesi’nde banka kurmak en çok rağbet gören alanlardan biriydi. 1950’de 34 olan banka sayısı, 1959’da 58’e ve banka şubeleri sayısı da 535’ten 1.710’a çık­mıştı. Ancak artan rekabet, bankaları mevduat toplama ya­rışına yöneltti. Her köşe başında açılan pahalı lüks şubeler, dağıtılan ikramiyeler ve mevduata el altından ödenen yüksek faizler, bankaları büyük külfetlerin altına soktu. Öte yandan, bazı banka sahipleri de halkın parasını kendi işlerinde kullanıyordu. Uygulanan yöntemlerden biri ku­rulan paravan şirketlere kredi vermek, daha sonra da bu şirketleri iflas ettirmekti. Bir diğer yöntem de toplanan kı­sa vadeli mevduatın, banka sahiplerinin uzun vadeli yatı­rımlarına aktarılmasıydı. Bu durum 1960’a kadar devam etti. Kötü yönetim ya da yolsuzluklar nedeniyle art arda banka tasfiyeleri başladı. Sanayi Bankası, Esnaf Kredi Ban­kası, Doğubank ve Türkiye Birleşik Tasarruf ve Kredi Ban­kası 1960’ta; Tutum Bankası ve Raybank 1963’te; Türkiye Kredi Bankası ise 1964’te tasfiye edildi. Kurucuları arasın­da Şakir Kesebir, Mithat Nemli, Hayri İpar ve Halil Ali Bezmen’in yer aldığı Türkiye Kredi Bankası’nın, başta por­selen sanayii olmak üzere, kurucularının faaliyet gösterdi­ği sektörlerdeki şirketlere kullandırdığı 53 milyon lira kre­di geri dönmedi. Türkiye Kredi Bankası, Hazine parasını kendisine yatırdığı için iş hayatına atılan İstanbul defter­darına da büyük krediler açmıştı. Banka batınca defterdar intihar etmişti. Tutum Bankası, esas itibariyle Amaç Ticaret Şirketi’ne açtığı ölçüsüz krediler yüzünden tasfiye olmuş­tu. Ufak bir banka iken sermayesi 1956’da 3 milyon liradan 10 milyon liraya çıkarılmıştı. Bu 7 milyon lirayı Emlak ve Kredi Bankası ile Emekli Sandığı ödemişti. Tutum Banka­sı, 26 milyon lira batık kredi açmıştır ki bu aktifinin yüzde 67’sini aşıyordu. Bu durumda sermaye elden çıktığı için 25 milyon lira zarar doğmuştu. Tasfiye edilen Raybank ile il­gili ise 161 yolsuzluk belgesi bulunuyordu.

Halktan topladıkları mevduatı ödeyemeyecek duru­ma gelen bankaların tasfiyesi için bir fon kuruldu. Banka­lar, mevduat toplamının binde yarımı oranındaki bir para­yı bu fona yatırmakla yükümlü tutuldu. Ne var ki bu fon­da beş yılda ancak 25 milyon lira birikmişti. Oysa 1967 Ey-lül’ünün sonuna kadar mevduat sahiplerine 256 milyon li­ra ödeme yapılmıştı ve tasfiye edilen banka zararlarının 500 milyon lirayı (55 milyon doları) bulacağı hesaplan­maktaydı. Sonuç olarak, halktan toplanan mevduatın şüp­heli kredilere yatırılmasından doğan zarar Merkez Banka­sı tarafından ödendi. Vatandaş ise parasını alabilmek için uzun süre beklemek zorunda kaldı. Tasfiye edilen banka­ların ülkeye getirdiği 500 milyon liralık mali yükün boyut­larının daha iyi anlaşılması için bu rakamın Boğaz Köprü-sü’nün inşa maliyetiyle kıyaslanması yerinde olacaktır. 1968’de Boğaz Köprüsü bir İngiliz şirketine ihale edilmiş­ti. Uzunluğu 22 kilometreyi bulacak çevre yolu, kavşak ve köprülerle birlikte projenin toplam maliyetinin 1 milyar 250 milyon lira olacağı açıklanmıştı.



Ben Divan-ı Âli’den de, Ötesinden de Kork­mam: (Bkz. Demirel Üslubu).



Ben Ülkemi Âdeta Pazarlamakla Mükellefim: (Bkz. Erdoğan Üslubu).





Besleme Basın (Türk basınının bağımsızlığını ortadan kaldıran bir etken, basının gücünün çıkar ve menfaat karşılığı kullanılmasının genel adı): “Ba­sının beslemesi de olur mu?” demeyin, olur. Resmî ilan vermenin amacı, belirli bir konuyu halk arasında en geniş şekilde yaymaktır. Ancak resmî ilan verilmesi, CHP’nin tek parti döneminde başlattığı bir uygulama olarak zamanla partizan bir tutum içerisinde suistimallere açık bir hâle gel­di. Ankara’da yayımlandığından bile kimsenin haberdar olmadığı bir gazeteye ödenen parayla, yıllardan beri İstan­bul’da yayımlanıp yurdun her köşesine dağıtılan gazetele­re ödenen para arasında neredeyse hiç fark yoktu. Resmî ilan yolsuzluğu yıllar yılı sürdü, iktidara gelen her parti kendi yanında gördüğü gazete sahiplerini devlet kesesin­den zengin etti. Bu durum Falih Rıfkı Atay’ın “Besleme Ba­sın” adını verdiği gazetelerin türemesine ve meslekle uzak­tan yakından ilgisi bulunmayan kimselerin zengin olması­na neden oldu.

Demokrat Parti de iktidara geldikten sonra, gazetelere resmî ilan dağıtımında CHP’nin izlediği hatalı yolu devam ettirdi. CHP iktidarı döneminde, resmî ilanların bir kopya­sının Ulus gazetesinde yayımlanmasını zorunlu kılarak, gazeteye maddi kaynak sağlama yöntemi aynı şekilde DP’lilerce bu sefer Zafer gazetesinde uygulandı. Ancak işin enteresan tarafı, DP muhalefet yıllarında, bu konuyu şid­detli bir dille eleştirmiş ve “Bu meşru olmayan kazançların bir gün hesabını soracağız” iddiasında bulunmuştu. DP iktidara geldikten sonra konuyla ilgili ilk düzenlemeyi 1950’de yaptı. O tarihe kadar bu alanda çalışan Türk Basın Birliği ve Ortakları Resmî İlanlar Kolektif Şirketi etkisiz kı­lınmadı, ancak bazı sınırlamalar getirildi. Daha sonraki yıllarda yapılan düzenlemelerle de resmî ilanların dağıtı­mında tek yetkili merci hükümet oldu.

CHP’li milletvekilleri konuyu, Ocak 1951’de yapılan Bütçe Komisyonu toplantısına taşıdı. Başbakan yardımcısı Samet Ağaoğlu, resmî ilanlar hakkındaki kararnameyi söz konusu ederek ilanların gazetelere eşit şekilde dağıtıldığı­nı ileri sürdü. Ağaoğlu, 2 Ekim 1950’den 31 Aralık 1950’ye kadar resmî ilan karşılığı olarak Ankara’da yayımlanan gazetelerden Ulus’a 66 bin 638, Zafer’e 109 bin 350, Kudret’e 36 bin 681 ve Haber’e de 33 bin 833 lira verildiğini açıkladı. Bu ödemeler gazetelere üç ay gibi kısa bir sürede yapılmış­tı. Aynı dönemde bu gazetelere ödenen parayla İstan­bul’da yayımlanan gazetelere ödenen resmî ilan parası arasında ciddi farklar bulunuyordu.

Rakamlardan anlaşılacağı üzere, İstanbul’un en büyük gazetelerinin aldığı üç aylık resmî ilan tutarı Zafer gazete­sinin aldığı paranın neredeyse onda biri oranındaydı. Sa-med Ağaoğlu hem bu rakamları vermiş, hem de ilan para­larının “eşit” dağıtıldığını iddia etmişti. 30 Mayıs 1952’de muhalefetin, resmî ilanların keyfi dağıtılmasına ilişkin Meclis Araştırması istemi reddedildi. 1956’da Devlet Baka­nı Emin Kalafat’ın açıklamasına göre de, son bir buçuk yıl içinde Ankara’da yayımlanan ve DP’nin yayın organı olan Zafer gazetesine verilen resmî ilan bedeli 1 milyon 48 bin 310 liraydı. Bu gazetenin sermayesinin yüzde sekseni DP’ye aitti. Buna göre DP, her yıl 800-900 bin lirayı bu yol­dan devlet hazinesinden alarak partinin giderlerini karşı­lamaktaydı. Bu işleyişe son verildiğinde DP’nin büyük bir gelir kaynağından yoksun kalacağı çok açıktı. Bir zaman­lar 15-20 milyon lira civarında olan resmî ilan giderleri, da­ha sonraları artırılacaktı. Türk basınının “doymak bilmez ejder”i bu şekilde ortaya çıkıyor, siyasal iktidarlar da bu ej­deri bizzat yaratıyordu.



Bıyıklı Yabancı (Türkleri bazı avantajlardan fay­dalanmak için yabancıymış gibi gösterme hâli): “Bı­yıklı yabancı” terimi, 1999’un başından itibaren ortaya çı­kan bir kavramdır. Bu tarihte yapılan yasal düzenlemeyle yurtiçindeki yatırımcıya borsa vergisi getirilmişti. Yine aynı düzenlemeye göre, yabancı yatırımcılara vergi istisnası ta­nınmıştı. Durum böyle olunca, genellikle vergi ödemek iste­meyenler, kendisini yabancı yatırımcıymış gibi göstermek üzere yurtdışındaki vergi cennetlerinde yatırım fonları ku­rarak borsada vergisiz hisse senedi alım satımı yapmaya başladılar. Böylelikle Türkiye’de oturan ve yurtdışı aracı kurumlarını kullanarak Türk borsasında oynayan Türklerin paralarına “Bıyıklı yabancı sermaye” denilmeye başlandı.

Peki, bu neden oldu? Aslında buna sebep, yerlilere ta­nınmayan ama yabancılara tanınan vergi muafiyetiydi. So­nuçta bugün, hazine bonosu ve tahvil alımında yerlilerden vergi alınırken, yabancılar vergi ödemiyor. Hükümetlerde, yabancıya vergi getirilir ise “Yabancılar kaçıp gidecek, Türkiye’de hiçbir aracı kurum kalmayacak” endişesi var­dır. Aslında bugün gelinen aşamada “Bıyıklı Yabancılar”ın yabancılara tanınan vergi muafiyeti nedeniyle büyük bir kısmı yurtdışında işlem yapan Türkler olduğunu herkes biliyor. Bu nedenle, büyük kaçışın olmayacağı belirtiliyor. Tartışmaya son olarak katılan gazeteci Güngör Uras, “Ya­bancı bonocuyu vergi değil, kur kaçırır” diyor. (Milliyet, 6 Şubat 2008)

İkametgâhları yurtdışında olup da borsada oynayan­lar sadece “Bıyıklı Yabancılar” değildir. Yabancıların bir de “Sarı Benizli” olanları vardır. Ama isterseniz konuyu fazla dağıtmayalım. Ünlü spekülatörlerden Ahmet Dede­hayır adı, Maliye’nin ABD merkezli aracı kurum Raymond James (RJ)’te yaptığı incelemede tespit edilerek, bu yönte­me başvuran ilk bıyıklı yabancı olarak gazetelere yansıdı.



Bilezik Formülü (Ecevit’in ülkeye Arap serma­yesini çekmek için ortaya attığı başarısız olmuş fi­kir): Tarihsel süreç izlendiğinde Araplarla ilişkilerimizin hep inişli çıkışlı bir seyir izlediği görülür. Ekonomik olarak da “Arap” sermayesi ilk olarak 1970’li yıllarda gündeme gelmiştir. Bu yıllarda, tüm dünyada yaşanan petrol krizi­nin Türkiye’ye etkileri beklenenden fazla olmuştu. 1973’te Arap-İsrail Savaşı kaynaklı bir yaptırım, tüm dünyayla birlikte Türkiye’yi de derinden etkilemişti. Ortadoğu’nun petrol zengini ülkelerince petrole yüzde 70 oranında zam yapılırken, Petrol Üreten ve İhraç Eden Ülkeler (OPEC) ba­zı ülkelere petrol ambargosu uyguladı. Yaşanan birinci petrol krizi ile petrol fiyatlarında astronomik artışlar oldu. Fiyat artışları, Arapların sermaye biriktirmesine neden oluyordu. Arap dünyasında bunlar yaşanırken, Başbakan Bülent Ecevit’in “Bilezik Formülü” hayali vardı. Ortado­ğu’ya petrol geliri akmaya başlayınca “Bilezik Formülü”nü ortaya attı. Türkiye, Arap ve Müslüman ülkelerin petro-dolarlarını Türkiye’ye çekmeyi planlıyordu. Arap ülkelerinin parasıyla Avrupalının teknolojisi birleştirilecek ve ortaya “bilezik” çıkartılacaktı. Ancak beklenen olmadı.



1994 Krizi (Siyasi kadroların inanılması güç ha­taları sonucu yaşanan ekonomik kriz): Tansu Çiller’in Türkiye’nin ilk kadın başbakanı olması toplumda büyük bir heyecan yaratmıştı. Türk halkı, “Dünyanın En Güzel Başbakanı”na sahip olmakla övünüyordu. Fakat çok geç­meden yaşanan kimi gelişmeler, heveslerin kursakta kal­masına neden oldu. 1994’te ciddi bir ekonomik krizle kar­şı karşıya kalınınca, “Acı reçete” içeren 5 Nisan Kararları uygulamaya kondu. Bazı ekonomistlere göre Çiller’in en büyük hatası, “mevduata güvence” vermesiydi. Türki­ye’nin yakın dönemde yaşadığı en önemli krizlerden biri­nin gerçekleşeceğinin ilk sinyali Merkez Bankası Başkanı Bülent Gültekin’in istifasıydı. Gültekin, istifa nedenini “Ülkenin ekonomik sorunlarına acil çözüm gerektiğini vurgulamak ve siyasi kadroları maliyeti çok ağır olacak bir ekonomik krize girmeden tedbir almaya davet etmek” şeklinde açıklamıştı. Yaklaşan krizin işaretleri her geçen gün artmasına rağmen, Mart ayında yapılacak yerel seçim­ler nedeniyle hükümet, popülist politikalar izlemeye de­vam ediyordu. Ödemeler dengesinin cari açığı rekor düze­ye (yaklaşık 6 milyar dolara) ulaşmış, dış piyasalarda Tür­kiye hakkında oluşan kaygılar nedeniyle de, ülkenin kredi notları düşürülmüştü. Bu gelişmeler, bankacılık sektörünü tehdit eder hâle gelince, özellikle döviz mevduat sahipleri bankalardan paralarını çekmeye başladı. Merkez Bankası artan döviz talebini karşılamak üzere piyasaya döviz sat­mak zorunda kalınca, bankanın rezervleri hızla eridi. Yıl­başında 15 bin lira civarında olan dolar kuru, Nisan ayının ilk haftasında 38 bin liraya çıktı. Hükümet, ancak yerel se­çimlerden sonra harekete geçti ve 5 Nisan günü alınan ka­rarlarla krizi önlenmeye çalıştı. Kamu kesimi tarafından üretilen mal ve hizmetlerin fiyatlarına yapılan yüzde 50 zammın ardından enflasyon, yüzde 149.6 gibi Cumhuriyet tarihinin en yüksek rakamlarına ulaştı. 5 Nisan Kararla-rı’nın ardından bankacılık sektöründe büyük bir sarsıntı yaşandı. Bakanlar Kurulu, TYT Bank, Marmara Bank ve İmpex Bank’ın tasfiyesine karar verdi. Üç bankanın tasfi­yesi, devlete pahalıya mal olmuştu. Tasfiye edilen banka­larda, kamu kurum ve kuruluşlarının 73 milyon doları, ya­bancı bankaların da yaklaşık 7 trilyon lirası (yaklaşık 219 milyon dolar) battı. Yabancı bankalar, ithalat akreditifleri­ni kesince hükümet bankaların zararlarını ödemeye karar verdi. Bu dönem yaşanan panikte bankalardan hızla mev­duat çekilişi başladı. Bunun üzerine hükümet, yapılmama­sı gereken şeyi yaparak bütün bankalardaki mevduatı “devlet garantisi” altına aldığını duyurdu. Çok geçmeden de Merkez Bankası nezdinde Tasarruf Mevduatı Sigorta Fonu (TMSF) kuruldu. Ancak TMSF, iktisatçıların “sağlı­ğın tehlikesi” dedikleri bir davranış biçimine neden oldu. İleriki yıllarda yaşanacak olan banka iflaslarının bir an­lamda hazırlayıcısı oldu. Sahiplerinin kimlikleri araştırıl­madan küçük büyük kurulan ya da el değiştiren bankalar, geçerli faiz hadlerinin çok üzerinde faizler verip, “off -shore” (kıyı bankacılığı) işlemleriyle vergi kaçırmayı planlı hâle getirdiler. Mudiler ise nasıl olsa devlet garanti­si var deyip mevduatlarını bu bankalara yatırdılar. Sonuç olarak, bu bankaların içi birçok şaibeli işlemlerle boşaltıldı. Aslında 1998’den itibaren yaşanan birçok kriz sonucunda batan bankalar devlete ciddi bir yük bıraktı. Bu yükün baş­langıcı da 1994 krizi oldu.



Bir Gripin Al, Bir Şeyin Kalmaz (Popüler haya­tımıza girerek markayla özdeşleşen bir söz): Necip Akar, yaptıklarıyla Türkiye’nin örnek alınabilecek sayılı girişimcilerinden biri oldu. Ürettiği ürünlerin içinde en dikkat çekenlerden biri de Gripin’di. 1935 kışında bütün ülkeyi saran grip ve nezle salgınını dikkate alarak yeni bir ilaç geliştirdi. Tek ambalaj hâlinde satılan Gripin’in ağrı kesici, grip ve nezle hastalıklarını çabuk ve pratik tedavi eden özelliği bulunuyordu. Gripin’in grip, nezle, soğuk al­gınlığı, romatizma ve her türlü ağrı dindirici özelliği kısa sürede anlaşıldı ve “Bir gripin al, bir şeyin kalmaz” sözü slogan hâline geldi. Ayrıca her yerde bulunabilmesi, ucuz­luğu, tek ambalaj hâlinde olması dolayısıyla satışlar âdeta rekor seviyeye ulaştı. Yerli bir ağrı kesici ve ateş düşürücü olarak kabul gören Gripin, halk tarafından çok kısa sürede benimsendi. Özellikle sıtmanın kol gezdiği yıllarda, Kinin­li Gripin âdeta tek ilaç olarak kullanıldı ve yurdun en ücra köşelerinde halk tarafından aranır oldu.




Gripin’in grip, nezle, soğuk algınlığı, romatizma ve her türlü ağrı dindirici özelliği bulunuyordu. Zamanla “Bir gripin al, bir şeyin kal­maz” sözü slogan hâline geldi.

Bir Koyup Üç Almak (Turgut Özal’ın kurnazlı­ğını gösteren meşhur söz): 1990’da Irak’ın Kuveyt’i iş­galiyle başlayan I. Körfez Savaşı döneminde Özal, Türki­ye’nin aktif bir dış siyaset politikası izlemesi gerektiğini söylüyordu. Özal’a göre Türkiye, Körfez’e asker göndere­rek ve Türkiye’de bulunan Amerikan üslerini açarak, kriz sonrası masaya oturulduğunda önemli üstünlükler elde edebilirdi. Özal’ın bütün bu düşünceleri “Bir koyup üç al­mak” olarak özetlenirken, muhalefet de Özal’ın bu yönde­ki görüşlerini eleştirmekteydi. Birinci Körfez Savaşı döne­minde Türkiye, “Bir koyup, üç alamadı”; ama savaşın ya­rattığı sonuçlar nedeniyle ciddi sıkıntılara uğradı.



Bira Bu Kapağın Altındadır (Reklamcılık tarihi açısından efsaneleşmiş bir kampanya): Bazı markalar vardır ki pazarlama stratejileriyle önemli farklar yaratmış­lardır. Türkiye’de sektörünün lideri olan Efes Pilsen’in bu­gün bu aşamada olmasında geçmişte hayata geçirdiği ba­şarılı pazarlama stratejilerinin de katkısı bulunmaktadır. Efes, “Bira Bu Kapağın Altındadır” adlı meşhur kampan­yasıyla, 1970’li yıllarda satışlarında ciddi sıçrama yarattı. Gelelim konunun ayrıntılarına. Bu dönemde piyasaya hâ­kim olan üç bira markası, ciddi bir pazarlama sorunu yaşı­yordu. Reklamlarda karmaşa yaşanıyor ve mesajlar birbi­rine karışıyordu. Biri, “Biraların ası, Efes birası” deyince öteki de “Tuborg, kral bira, lüks bira...” diyordu. Pazar araştırmaları Efes Pilsen’in tipik bir “konumlama” sorunu olduğunu ortaya koyuyordu. Efes, 1976’da Ajans Ada ile anlaşarak büyük bir kampanya başlattı. Kampanyanın, bi­ra alışkanlıklarını artırıcı yönde olmasına karar verildi. Hedef kitle olarak bira içmekte olanlar seçilmişti. Yeni tü­keticilerin bira ordusuna katılması, reklamın marjinal ya­rarı olacaktı. Peki, hedef kitle kimdi? Ajans Ada yetkilileri­ne göre, bira içenler “Aksaraylılar”dı. Aksaray’da oturan­lar genellikle orta gelir diliminden, ortaokul mezunu, bi­raz gönlü gani, biraz delifişek, arkadaş canlısı, hoşsohbet, hayattan keyif almasını bilen, şakayı seven insanlardı. Efes Pilsen’in yaptığı “Bira Bu Kapağın Altındadır”, “Biracı Ba­canak” reklam kampanyaları, Türk reklamcılık tarihinin ilk büyük kampanyalarından biri olarak tarihe geçti. Araş­tırmalar, bira reklamlarındaki karmaşa ve benzerliğin Efes Pilsen lehine ortadan kalktığını ve sloganın yüzde 90 civa­rında anımsandığını ortaya koyuyordu. Efes Pilsen, müt­hiş bir satış patlaması yaşadı.



Biranın Alkollü İçki Sayılması (Biranın yasal olarak alkollü içki ilan edilmesi): Türkiye’de belirli bir zihniyetin içkiyle arası oldum olası hiç iyi olmamıştır. Kur­tuluş Savaşı döneminde bile, onca işin arasında TBMM, iç­ki yasağını gündemine almış ve içkiyi yasaklamıştır. Bu­gün yasakçı zihniyet, içkiyi yasaklayamayınca, reklamları­na yasak koydu. Millî içkimiz olduğunu söylediğimiz ra­kının ve biranın reklamını yapmak yasaklanıverdi.

Özellikle bira ilanlarının yasaklanması geride bıraktığı­mız çeyrek asırda ilginç bir şekilde hayata geçirildi. 1984’ün ortalarında kamuoyunu meşgul eden konuların başında, bi­ranın alkollü içki olup olmadığı tartışması vardı. Bira üreti­cileri Efes Pilsen ve Tuborg şirketleriyle ANAP hükümeti arasındaki açık bir savaş yaşanıyordu. Bira üreticileri, çarpı­cı bir propaganda aracı olarak gazetelere, “Bira Olayındaki Gerçek” başlığıyla bir ilan vermişlerdi. İlanda, “Atatürk Türkiyesi’nin amaç ve ideallerini, küçük bir grubun kendi dünya görüşleri istikametinde hareket ederek değiştirmeye çalıştığı” öne sürülüyordu. İlan metni, “gericilik-ilericilik tartışması” üzerine şekillendirilmişti.

“Ortak Pazar’a girme hazırlığında olan bir Türkiye, 21. yüzyıl eşiğinde yurdumuzda küçük bir azınlık durumunda olan bazı çevrelerin istediği gibi, üniversitelerinde sıkma başlı ve türbanlı kızlar dolaşan, sokaklarını gittikçe artan sayıda çarşaflı, peçeli hanımlar dolduran, meydanlarından Türk aydınlarının isimlerini silen bir ülke hâline getirilme­melidir. Bira konusu yukarıda sözü edilen grup tarafından geriye doğru atılmak istenen adımlar zincirinde sadece bir halkadır. Yarın bu zümre, başka hangi adımlar atılmasını isteyecektir? Türkiye’de içkiyi tamamen yasaklamak iste­yenler çıkarsa, sinemalarda, otobüslerde, vapurlarda, ka­dınlarla erkekleri ayrı ayrı oturtmak isteyenler çıkarsa, şap­kayı atıp fesi, sarığı getirmek isteyenler çıkarsa, eski yazıya dönmek isteyenler çıkarsa, bu istekler kabul edilebilir mi? Ama bu yazdıklarımızın geçerli olduğu ülkeler yakın çev­remizde mevcuttur. Bunlar bu ülkelerde birer gerçek olarak yaşanmaktadır. Fakat Atatürk Türkiyesi’nin amacı, ideali bu olamaz...” (Cumhuriyet Yıllık, 1985, s.274)

Kanun teklifi veren MDP’den Mahmut Altunakar ise, şirketleri Meclis’i baskı altına almaya çalışmakla suçluyor­du. Fakat çok geçmeden tartışma hükümetin istediği şekil­de sonuçlandı. Biranın alkollü içki sayılmasını öngören ka­nun teklifi Meclis’te kabul edildi. Yeni yasayla biranın kah­vehane ve pastanelerde satışı ile televizyon ve radyolardaki reklamları da yasaklandı. Ekonomist Mustafa Sönmez’e gö­re, bira şirketlerinden Tuborg’un sahibi Yaşar Grubu’nun kârlarında Özal’ın iktidar olduğu yıllarda bir düşüş söz ko­nusuydu. Bu durumu, 1983 seçimleri öncesinde Yaşar Gru-bu’nun ANAP’a muhalefet ederek MDP’yi açıktan destekle-mesiyle açıklayanlar da az değildi. Bu şekilde düşünenlere göre, seçimleri ANAP kazanınca Yaşar Grubu’na da bir “ders vermek”, Özal’a farz olmuştu. Bira reklamlarına ve satışlarına getirilen sınırlamaların yanı sıra, Yaşar’ın üretti­ği boya ve et-süt ürünlerine yakılan yeşil ithalat ışığı, gru­bun ciddi bir dar boğaza girmesinde ve kârının hızla azal­masında önemli bir rol oynamıştı. (Sönmez, 1990, s.235)




1984’te bira alkollü içki ilan edilince, bira şirketleri ANAP hükûmetini gerici olmakla suçladı.



Bomonti Bira Fabrikası Olayı (Atatürk ile İnönü arasında gerginlik yaratan son olay): Atatürk-İnönü ilişkisinde en çok merak uyandıran konuların başında ara­larının neden açıldığı gelir. Genellikle iki önderin yolları­nın ayrılmasının en önemli gerekçesi olarak Nyon Konfe­ransı sırasında yaşanan gelişmeler gösterilir. Tabii ki bu id­dianın gerçeklik payı olabilir. Fakat bunu bir süreç olarak düşünmek belki de en doğru yöntemdir. Ayrıca gazeteci ve milletvekili Falih Rıfkı Atay’ın Çankaya kitabında aktar­dığı “Bomonti Bira Fabrikası Olayı” da anlattıklarımızı destekler niteliktedir. Gazeteci Ahmet İhsan Tokgöz, aynı zamanda “başarılı” bir işadamıydı. Tokgöz, İstanbul’daki Bomonti Fabrikası’nın hisselerini alarak şirketin yönetim kurulu başkanı olmuş, İnönü’nün eniştesi Kudüslü Ab-dürrezzak’ı da yönetim kuruluna almıştı. Her ikisi de An-kara’daki bira fabrikasının genişletilmesini önlemek ve Bomonti’nin imtiyazını uzatmak için İnönü’yü ikna etme­ye çalışıyorlardı. Mustafa Kemal, Genel Sekreteri Hasan Rıza Soyak aracılığıyla konuyu Danimarkalı uzmanlara incelettirmiş, uzmanlar da Ankara’da üretilen biranın fıçı­larla taşınıp Haydarpaşa’da şişelenmesi hâlinde, Bomon-ti’ye bile rakip olacağını söylüyorlardı.

İnönü ile yaşanan Nyon gerginliğinin ardından Anka­ra’ya giden Mustafa Kemal, hükümete devrettiği çiftliği gezerken, Bomonti fabrikası imtiyazı yeniden gündeme geldi. Başbakan’ın kaygısının yersiz olduğunu belirten So-yak, yabancı uzmanların yaptığı inceleme sonucunda, fab­rikanın genişlemesi durumunda Doğu Anadolu’yu besle­yeceğini hatta Bomonti ile rekabet ederek kâra geçeceğini söyledi. Soyak’ın “Başbakan isterse bütün belgeleri götü­rür, kendisine meseleyi anlatırım” demesi üzerine Mustafa Kemal, “Bu akşam vekiller toplantısında görüşürüz” dedi. Köşkte vekiller heyeti, Mustafa Kemal’in sofrasında top­lanmıştı. Mustafa Kemal, sözü çiftlikteki ağaçların bakım­sızlığından açtı. Tarım Bakanı Şakir Kesebir’e bunun sebe­bini sorması üzerine, Kesebir’den önce davranan İnönü, Soyak’ı kastederek “Sebebini adamlarınıza sorun” dedi.

Atatürk, bu çıkışa hayret ederek, Kazım Özalp’a, Baş-bakan’ın işitemeyeceği bir sesle:

“Ne olmuş buna? İçmiş mi yoksa?” derken, İnönü ikinci bir çıkış daha yaptı:

“Ne oldu Paşam size? Eskiden böyle değildiniz. Artık emirlerinizi hep sofradan mı alacağız? Aramıza Kara Tah-sinler giriyor. Konuşmamıza meydan vermiyorlar.”

Mustafa Kemal, yine soğukkanlılığını bozmadı:

“Efendiler, anlaşılıyor ki bugün fazla görüşemeyeceğiz. Siz rahatınıza bakın. Ben biraz dinleneceğim.”

Mustafa Kemal’in ardından vekiller de bir müddet sonra dağıldı. Ertesi gün, İstanbul’a hareket eden Mustafa Kemal, İnönü’yü kompartımana çağırdı:

“Görev arkadaşlığımız bitmiştir. Ama dostluğumuz devam edecek.”

Mustafa Kemal’in “Yerinize kimi münasip görüyorsu­nuz? sorusuna İnönü “Kimi münasip görürseniz” yanıtını verince, Mustafa Kemal:

“Ben Celal Bey’i düşünüyorum” dedi.

Bunun üzerine İnönü’nün istifasıyla başbakanlık kol­tuğuna Celal Bayar oturdu.




İstanbul’da Bomonti Bira Fabrikası’nın imtiyazının uzatılması girişimi, Atatürk-İnönü arasındaki iplerin kopmasına neden oldu.



Bu Düzen Değişmelidir (Bülent Ecevit’in meş­hur sözü): Bugün Türkiye’de kurulu olan siyasi ve ekono­mik düzen, en çok tartışılan konuların başında gelir. Yakın tarihten örnek vermek gerekirse özellikle 1960’lı yıllarda, ülkedeki kurulu düzenden yana kimse mutlu değildi. CHP lideri Ecevit bu meşhur sözünü ilk olarak, 1968 bütçe görüşmelerinde AP hükümetini sert bir dille eleştirdiği sı­rada kullandı. Hatta bu konuşmadan sonra, slogan hâline gelen “Bu Düzen Değişmelidir” sözü, aynı zamanda ya­yımlanan kitabının da başlığı oldu. Kitabında bozuk düze­ni tanımlayan ve örnekler veren Ecevit, özetle şu görüşleri savunuyordu:

“Bir bozuk düzen vardır ve bu düzenle kalkınma ol­maz, bozukluğun köklerine inmek lazımdır. Adalet Partisi ise köklere inmek istemez ve isteyeni de engeller. 12 Mart Muhtırası, düzenin bozukluğunu daha da artırmıştır. De­mokrasinin üstünlüğü esastır ve güncelliğini sürdürecek­tir. Bütçe kabul edilemezdir. Devlet masraflarındaki savur­ganlık, sosyal adaletsizlik, vergi adaletsizliği, devlet kapi­talizmi, tasarruf açığı, plansızlık, hayat pahalılığı, enflas­yon, tarım ve hayvancılık, köylünün sömürülmesi, Doğu Anadolu’nun sömürülmesi, öğretmenlere baskı, eğitimde fırsat eşitsizliği, tefecilik, yabancı sermaye sömürüsü, ye­raltı kaynakları sömürüsü, partizanlık bu bütçeyi eleştiri­de ana noktalardır. Teşebbüs özgürlüğü devleti soyma öz­gürlüğü değildir. Kredi düzeninde kayırmacılık olmamalı­dır. Toprak dağılımı adaletsizdir, eğitim adaletsizdir. İşçi­nin ve çiftçinin hakları ellerinden alınamaz. İşçiler yöneti­me katılmalı, halk sektörü güçlendirilmelidir.” (http://tr.wikipedia.org/wiki/ Bu_D%C3%BCzen_De%C4%9Fi%C5%9Fmelidir_(kitap) )





C-Ç


Chester İmtiyazı (1920’li yıllarda büyük ümit bağlanan fakat hayata geçirilememiş bir proje): Lo­zan Konferansı’na ara verilen bir zamanda, Türkiye’de olumlu bir hava esiyordu. Bunun nedeni, Türkiye ve Musul-Kerkük bölgesinde demiryolu ve maden ayrıcalıkları elde etmeye çalışan Amiral Chester’ın başını çektiği Ame­rikan sermaye grubuyla bir anlaşmanın sağlanmış olma­sıydı. Chester Projesi, iki ayrı anlaşmaya dayanıyordu. Bi­rinci anlaşmaya göre, Türkiye’nin doğusu ve Musul-Ker-kük bölgesini Karadeniz ve Akdeniz’de birer limana bağ­layacak 4 bin 400 km demiryolu ve iki liman yapımı karşı­lığında, hatların, limanların ve demiryolu güzergâhların-daki 40 kilometrelik şeritler içinde kalan petrol dâhil her türlü yer altı kaynağının işletilmesi, 99 yıl için Amerikan grubuna bırakılıyordu. Grup, Türkiye’de birçok vergi muafiyetinden ve diğer kolaylıklardan yararlanacaktı. İkin­ci anlaşma, Türkiye’ye tarım makinaları ve gereçleri ithala­tının Amerikan grubunun tekeline verilmesiyle ilgiliydi.

Amerika’nın daha barış imzalanmadan başrole geçme­si Avrupalıların bütün hesaplarını alt üst etmişti. Çünkü, tüm Avrupa devletlerinin, “Türkiye’yi iktisadi baskı altın­da tutmak ve iktisadi menfaatlere aykırı bir barış imza et­tirmek” yolunda niyetleri, Chester Projesi’yle suya düşü­yordu. Amerika’nın Türkiye üstünde “siyasal ihtiraslarının bulunmadığı”, bu nedenle “Türkiye’nin çekinmeden yar­dım alabileceği tek ülke olduğu” görüşünün Kemalist li­derler arasındaki yaygınlığının da etkisiyle, Türkiye’de kı­sa süren bir coşku havası yaşandı. Aslında projenin bazı eleştirilecek yanları vardı. Proje, 99 yıllık imtiyaz süresinin uzunluğu, maden çıkarmak için tanınan 40 kilometrelik şe­ridin çok geniş olduğu ve Türklerin elinde bulunacak ma­denlerin demiryolundan çok uzakta kalacağı gibi nedenler­le eleştiriliyordu. Ancak bütün bu olumsuzluklara rağmen, projeye büyük umutlar bağlanmıştı. Örneğin, İktisat Baka­nı Mahmut Esat (Bozkurt) Bey, bu girişimi ülkenin makine devrine geçişinin başlangıcı olarak görüyordu ve konuyla ilgili olarak basına şu demeci vermişti:

“Chester Projesi’yle memlekete 400 milyon liralık bir ecnebi sermayesi girecektir. Memleketimizin hukukuna ve memleketimizin kanunlarına saygılı herhangi bir ecnebi sermayesine katiyen düşman olmadığımıza bundan daha kuvvetli kanıt olabilir mi? Düşman kaynaklarından çıkan bu iftiraların içe ve dışa kesinlikle yalanlanmasını rica edi­yorum.” (aktaran Ökçün: 1968, s. 9)

Basın ve kamuoyunda yapılan tartışmalardan sonra proje, 9 Nisan 1923’te TBMM’de kabul edildi. Projenin ka­bulü içeride olduğu gibi dışarıda da büyük yankı uyandır­dı. İngiltere, Musul petrolleri ile Samsun Liman İnşaa-tı’nın; Fransa, Sivas-Samsun Demiryolu imtiyazının bu an­laşmayla ihlal edildiğini sert bir dille eleştirmekteydi. Bu sırada yaşanan başka bir gelişme de projenin geleceğini tehlikeye attı. Sonuçlanan Lozan Barışı’yla, projenin odak noktasını teşkil eden Musul meselesinin çözümü daha sonraki bir zamana bırakılınca sermayedar grubu yatırımı artık cazip bulmamaya başladı. Zaten yabancı sermayenin de büyük paraları, geniş ve nüfusu pek az olan bir ülkeye demiryolu yapmak için gömmeye kalkışması beklenemez­di. Hükümet, 1923’ün son günlerinde yeterli finansmanı bulamadığı gerekçesiyle anlaşmayı feshetti. Böylece en ka­ranlık günlerde gönüllere ferahlık veren ve Amerika’nın yardımıyla yurdun kısa zamanda “cennete çevrilmesi ümidiyle” ilgisi olan “tatlı rüya” tamamıyla söndü. Lozan Konferansı’nın kesintiye uğradığı sıralarda, bu proje An­kara tarafından bir manevra vasıtası olarak ustaca kulla­nıldı. Döneme ilişkin yapılan yorumlara göre, İkinci Lozan Konferansı’nın Türkiye’nin lehine uygun bir şekilde sona ermesinde ciddi etkileri oldu.



Con Ahmet’in Devridaim Makinesi (Başarılı ol­saydı, Türkiye’yi sıçratacak önemli bir deneme):

Cumhuriyet yokluklar içinde kurulmuştu ve kalkınma hamleleri yaparak kısa zamanda gelişmek istiyordu. Kal­kınma hamlesi de özel teşebbüs eliyle yapılacaktı. Bu ne­denle ilk yıllarda siyasal iktidar, girişimciliğe ve araştırma­ya önem veriyor ve sonuçlarının başarısız olacağını bildiği hâlde bu yönde yapılan girişimleri destekliyordu. Afyon-karahisarlı Con Ahmet’in başarısız Zatülhareke denemesi de bunlardan biriydi. Con Ahmet, kendi kendine hareket eden, enerji üreten ya da enerjisiz çalışan bir makine yap­tığını ileri sürmüştü. Kendisine bu iddiasını kanıtlaması için imkân sağlanmış fakat Con Ahmet’in Zatülhareke’si bir türlü hareket etmemişti. Onun bu denemesinin başarı­sız olması üzerine Zatülhareke halk arasında ‘hiçbir işe ya­ramayan buluşlar’ için kullanılan bir deyim hâline geldi. 2000’li yıllarda Erke Dönergeci gündeme geldiğinde de, aletin bir türlü kamuoyunun karşısına çıkarılamaması ne­deniyle, Erke’nin buluşunun da Con Ahmet’in Zatülhare-ke’si gibi başarısız bir çalışma olduğu iddia edilecekti.



Coca Cola mı, Cola Coca mı? (Coca Cola değil Cola Coca): Türklerin pratik akılları ve cinlikleri literatüre daha geçmedi, ama bu konudaki girişimleri herkes tarafın­dan bilinir. Coca Cola konusunda da bu söylediklerimizi doğrulayan şöyle bir olay yaşandı: Coca Cola, Türkiye’ye geldiği ilk yıllarda süratli bir şekilde büyümeyi planlıyor­du. Fakat bir sorun vardı. Uyanık bir Türk vatandaşı, Cola Coca diye bir marka uydurup Coca Cola’nın şişesini taklit ederek pazarı alt üst etmişti. Sonunda Coca Cola yetkilileri işe el koyarak sorunu çözdü. Eskilerin Coca Cola’ya neden ‘Cola Coca’ dediği sanırım şimdi daha iyi anlaşılıyor.




Coca Cola’nın Türkiye’ye ilk geldiği yıllarda uyanık bir Türk va­tandaşı, Cola Coca diye bir marka uydurup Coca Cola’nın şişesini tak­lit ederek pazarı alt üst etmişti.



Cumhuriyet’i Afişleyen Adam (Grafik Ustası İhap Hulusi’ye verilen bir ad): Grafik tasarım sanatı­nın öncüsü İhap Hulusi Görey, Türk reklamcılığının üsta­dı ve afiş sanatının Türkiye’deki ilk temsilcisiydi. Görey, yaptığı çalışmalarla genç Türkiye Cumhuriyeti’nin ku­rumlaşmasına önemli katkı sağlayan sanatçılardan biriydi. Ender Merter’e göre, yazı ve çizginin yeni birlikteliğini Türkiye’ye ilk taşıyan kişi olarak bugüne özgü tanıtım renkliliği, ilk kez onun yaratıcı fırçasıyla kâğıda damladı. Fırçadan “mouse”a uzanan bu yol, Türkiye’de grafik sana­tı ve reklamcılığın nasıl bir aşama kaydettiğini çok net bir şekilde gözler önüne sermesi açısından son derece anlam­lıydı. İşte Merter’in ağzından İhap Hulusi:

“O kusursuz bir disiplin içindeki siyah beyaz grafik­ler... Tanıtımını yaptığı ürüne insanı bağlayan, mesajı bir şimşek gibi beyne çakan, renkçiliği ve çizgiciliği içinde ba­rındıran afişler... Urbası, kasketi, şalvarı, yazması ve ağzı burnuyla Türkiye’nin insanları... Zanaate sanat bu kadar katılır.” (Merter, 2003, s. 13)

İhap Hulusi Görey, yaptığı çalışmalarla Türk afiş sana­tını geliştiren öncü bir isim oldu. Hulusi, kendisi için bir afişte en önemli öğenin “buluş” olduğuna inanıyordu. Ona göre afiş, seyredenlerin ilgisini çekmeli ve düşündür­meliydi. 1980’lerde yaptığı bir röportajda, dönemin eği­limlerini eleştirerek yapılan afişleri beğenmediğini belirt­mişti. Halka hitap etmediğini ve ilgi çekmediğini, sözle çizginin birleşmediğini söylüyordu. Ona göre, afişin başa­rıya ulaşabilmesi için buluşa ihtiyaç vardı ve buluş her reklamın vazgeçilmeziydi.




Grafik tasarım sanatının öncüsü İhap Hulusi Görey, Türk reklam­cılığının üstadı ve afiş sanatının Türkiye’deki ilk temsilcisi oldu.



Çağ Atlayan Türkiye (Turgut Özal’ın en meşhur sözü): 1853’te Rus Çarı I. Nikola’nın, “Hasta Adam” ola­rak tanımladığı Türkiye, asırlardır tek şeyin özlemini du­yar: O da “çağ atlamak”tır. Yani ekonomik olarak gelişmiş diğer ülkelerle eşit seviyede olmayı hep arzu eder. Aslında bu özlemi son 200 yıldır yaşamaktadır. Tanzimat’tan bu yana Türkiye, gelişmiş ülkelerle aynı seviyeye gelebilmek için birçok şey yapmıştır. Daha önce bünyesinde olmayan ilk şirketleri (kapitalist üretim modeli) kurmuş, yurtdışına öğrenci göndermiş, Batı tipi saraylar yaptırmış, fesi kenara atmış, kravat takmış ve bunun gibi değişimlerin gösterdiği gibi hep Batı tipi bir ülke olmanın özlemini duymuştur. Türk modernleşme süreci tartışmasında, işi siyaset adamı Abdullah Cevdet gibi daha da ileriye götürenler bile olmuş­tur. Cevdet’in “Amerika’dan ve Avrupa’dan damızlık er­kekler getirip ırkımızı ıslah etmemiz gereklidir” şeklindeki sözlerini genlerimize yerleşen “aşağılık kompleksinin” ha­yat bulan beyanları olarak değerlendirmek gerekir. Geliş­miş ülkeler karşısındaki bu aşağılık kompleksi nedeniyle, uzunca bir süre çağ atlamayı büyük bir heyecanla bekleyip durduk. Ta ki Turgut Özal dönemine kadar.

Özal, Başbakan ve Cumhurbaşkanı olarak, 1980 sonra­sına icraatlarıyla damgasını vurmuş biriydi. 1980’li yıllar­da Özal, “ekonomideki bütün tabuları yıkmakta” kararlıy­dı. Konuyla ilgili en önemli düzenlemelerden ilki, 29 Ara­lık 1983 günü uygulamaya kondu. Türk Parasını Koruma Kanunu değiştirilerek döviz taşımak suç olmaktan çıkarı­lıp, döviz kullanımı serbest hâle getirildi. Onun dönemin­de, yatırımlar ön plana çıkarken, ekonominin vitrininde de yeni düzenlemeler göze çarpar. Köylere ulaşan elektrik, otomatik telefon görüşmeleri, kese kâğıdından naylon po­şete geçiş, ekonomik düzenlemenin “devrim niteliğinde­ki” araçları olarak algılanıyordu. 1983’ün ilk aylarında vi­deo ve kaset ithal yasağı kaldırıldı. Yapılan bir düzenle­meyle pil, akümülatör ve deterjanın ithal edilebilmesi ka­bul edildi. Yine ithal malı ilk Mercedes’in Türkiye’ye geti-rilmesiyse görülmeye değerdi. İthal edilen sekiz Mercedes gelmeden alıcılarının belli olduğu açıklanmıştı. Aynı dö­nemde, ilk paralı otoyol da açıldı. Yapımına 11 yıl önce başlanan ve 40 kilometrelik bölümü tamamlanan Anadolu otoyolunun Kirazlıyalı-İzmit kesimi hizmete girdi.

1980 sonrasında ekonomide yaşanan ani ve hızlı deği­şim toplumsal hayata da yansımakta gecikmedi. Özal, Türkiye’ye dolarlı hayatı yerleştirdi. İthal peynir, Çikita muz, Maxvell ve Nescafe gibi hazır kahveler, Marlboro ve Kent gibi yabancı sigaralar dönemin Türkiyesi’nin tanıştı­ğı ilk mallar oldu. Yurtdışından gelen mallar, serbest piya­sa ekonomisinin rekabete dayalı anlayışı, piyasayı canlan­dırdı. Bu yıllarda yaşanan kimi olaylar, dudak ısırtacak cinstendir. 1984’te gerçekleştirilen et ithali de bunlardan biridir. Federal Almanya’dan ithal edilen 18 ton et, mezba­hada kurban kesilerek karşılandı. Et piyasaya çıkarıldığın­da kapışılırken, et kuyruklarında kavgalar yaşandı. Türki­ye ekonomi tarihinde önemli izler bırakan Turgut Özal, gerçekleştirdiği icraatlarını “Çağ atlayan Türkiye” şeklin­de yorumluyordu. Döviz taşımanın suç olmaktan çıkarıl­ması, Türk lirasının konvertibil edilmesi, Keban Barajı ge­lir ortaklığı senetlerinin satışa sunulması, KDV’ye dayalı hayat, bedelsiz ithalatla vitrinleri dolduran lüks tüketim malları, Özal’ın “Çağ atlayan Türkiye”sinin en önemli dü­zenlemeleriydi.



Çankaya’nın Şişmanı İşçi Düşmanı: (Bkz. Yerli Walesa).



Çiller’in ABD’deki Mal Varlığı (Çiller hakkında en çok tartışılan konu): DYP’nin eski lideri Tansu Çil-ler’in mal varlığı ve hakkında açılan soruşturma dosyaları uzunca bir süre Türkiye siyasetinin en önemli gündem maddelerini oluşturdu. Çiller’in ABD’deki mal varlığı da tartışılan başlıca konulardan biriydi. 1994’te gazeteci Tu­ran Yavuz, Özer ve Tansu Çiller’in ABD’de otel, alışveriş merkezi ve villadan oluşan, gayrimenkullerinin olduğunu duyurdu. Bu malların Çiller’in ekonomiden sorumlu dev­let bakanlığı döneminde edinildiğinin basında yer alması büyük bir tartışma başlattı. Bunların Çiller’in başbakanlı­ğa aday olduğu 8 Haziran 1993’teki mal beyanında yer al­madığı da ortaya çıktı. Bunun üzerine DYP lideri, söz ko­nusu gayrimenkuller Marsan Holding tarafından satın alındığı için kişisel mal bildiriminde bulunmadığını açık­ladı. Tansu Çiller, ANAP’ın önergesinin TBMM’de görü­şülmesinden bir gün önce açıkladığı mal varlığı listesinde 1973’te babasından miras kalan 437 bin liranın (o günkü kurla 29 bin dolar) en verimli alanlarda işletilerek 677 mil­yar liraya (22 milyon dolar) çıkarıldığını öne sürdü ve eşiyle sahip oldukları şirketlerin vergileriyle ilgili iddiala­ra ise bir açıklama getirmedi. Çiller, 1995 seçimlerinden önce ABD’deki malvarlığını getirip Şehit Anaları Vakfı’na bağışlayacağını açıkladı. Ancak yıllar geçmesine rağmen bu sözünü yerine getirme konusunda herhangi bir girişim­de bulunmadı.





D


Demirel Üslubu (Eski cumhurbaşkanı ve başba­kana ait sözler bütünü): Kitabımıza siyaset ve devlet adamı Süleyman Demirel, birçok ünlü söz hediye etmiştir. O kadar ki, siyasal edebiyata “Demirel mantığı” ile “Demi­rel üslubu” diye yeni bir akım getirdiği de söylenebilir.

İşte konumuzla ilgili olarak, onun birkaç ünlü sözü:

Köprü yapacağız dedikse, yarın yapacağız demedik ya (24.11.1965).

Küçük şeyler meydana gelirse, büyük şeyler meydana gelmiş olur (10.10.1966).

Sokağa dökülmekle hiçbir mesele hâlledilmez (09.06.1969).

Dış borçlar Türkiye’nin itibarını gösterir (18.08.1967).

Türkiye’yi tepesinden çekmek kâfi değil, altından kal­dırmak daha müessirdir (18.03.1969).

Bir Türkiye’ye, bir Türkiye daha ekledik (28.06.1969).

(Aktaran: Nail Güreli, Yıllarboyu Tarih, sayı: 3, Haziran 1978, s.25)

Bunların dışında Demirel’in söylediği iddia edilen en ünlü söz ise “70 sente muhtaç olmak” şeklinde ifade edile­bilir. Oysaki cümlenin orijinali “Yetmiş sente muhtaç oldu­ğumuz şu günlerde hacı adaylarımıza 70 milyon dolar

ayırdık” (09.11.1977) şeklindedir. Bu 1980 öncesi Türki­ye’nin içinde bulunduğu ekonomik durumu anlatmak için kullanılan bir benzetmeydi. Demirel, “70 sent bulmak için müşkülat çekiyoruz” sözünü Türkiye’nin 1970’lerin kriz yıllarında yaşadığı döviz darboğazını ve dış ticaret açığın­daki artışı anlatmak üzere kullanmıştı. Siyasi baskılarla hac için Suudi Arabistan’a gideceklere 70 milyon dolar ödenmişti. Bu ifade 70 sent olmadığı için değil, 70 milyon dolar ödenebildiği için söylenmişti.

Fakat bu konu yıllarca siyasi istismara konu oldu. 1980 sonrası Başbakan Turgut Özal, geçmişi karalamak ve ken­di dönemini övmek için ve biraz da kişisel husumet gibi nedenlerle bu sloganı sık sık kullanmıştır.

Kim ne derse desin Süleyman Demirel’in, siyasal ve ekonomik hayata önemli bir özdeyiş katkısı olmuştur. Türk siyasal hayatına 40 yılını vermiş olan Demirel’in adı­nın ilk kez büyük tartışmalar içinde yer alması, 1970’lerin başına denk gelir. Zaten 1970 yılı, AP için önemli değişim­lerin ve bölünmelerin yılı olmuştu. Ünlü “dosyalı muhale­fet” kavramını ortaya atan Ethem Kılıçoğlu, AP Meclis Grubu’nda yaptığı konuşmada, “Benim bu sözümden alı­nanlar, menfaat şirketi üyeleridir” demekteydi. Ona göre, AP iktidarının doruklarında kişisel yarar sağlamaya yöne­lik kirli işler dönmekteydi. Parti içi muhalefetin ilk gövde gösterisi Ethem Kılıçoğlu ve Cevat Önder’in partiden ih­raç edilmesi oldu. Bunu, altında 72 milletvekilinin imzası bulunan bir muhtıranın Demirel’e verilmesi izledi. Bu ara­da Günaydın gazetesi de, Demirel’e karşı çeşitli suiistimal iddialarını öne sürerek büyük bir kampanya başlatmıştı. Gazete, Demirellere son 3 yıl içinde devlet bankalarından 26 milyon lira kredi verildiğini ve verilen bu kredinin tek kuruşunun geri ödenmediğini belirtiyordu.

1970 yılı bütçe oylamasında 72’ler bir ölçüde bölünmüş olsa da, 41 AP milletvekili kendi partilerinin hazırladığı hü-kûmet bütçesine ret oyu verdi. Bunun üzerine Demirel’in başbakanlığındaki hükümet istifa etti. Yeni hükümeti kur­ma görevi tekrar Demirel’e verildi. Bu arada Demirel için TBMM Soruşturma Komisyonu kurulmuştu ve komisyona gelen Başbakanlık Yüksek Denetleme Kurulu Raporu da Demirel’i aklamıyordu. Bir süre sonra raporu hazırlayan komisyonun 8 üyesi görevlerinden alındı. 15 Mart, Meclis’in karar günüydü. Demirel, parti grubunda yaptığı ko­nuşmada, “Ben Divan-ı Âli’den de, ötesinden de korkmam. Alnım açık yüzüm ak” demekteydi. 41’lerse Demirel’in gü­venoyu alamayacağını düşünüyordu. Meclis, gergin bir ha­vada toplanmıştı. Oylama sonucu, 41’ler adına üzücü, De-mirel için sevindiriciydi: Hükûmet, 172’ye karşı 232 oyla Meclis’ten güvenoyu almıştı. Yeni hükûmetin kurulması AP içindeki çatışmaları azaltmadı. Artık kılıçlar çekilmiş, parti içinde sert bir muhalefet dönemi başlamıştı.

Demirel, yeri geldiğinde “Verdimse ben verdim” de­miştir. Niye mi? Anlatalım. İlkokul öğretmenlerine ucuz konut üretmek amacıyla kurulan İLKSAN (İlkokul Öğret­menleri Sağlık ve Yardım Sandığı), İstanbul Ömerli Bara-jı’nın su toplama havzasında yer alan ve bu nedenle imar izni bulunmayan 6 milyon metrekarelik arsayı, Tercüman gazetesi sahibi Kemal Ilıcak’ın aracılığıyla AY-BA şirketin­den 346 milyar liraya satın almak için anlaştı. Ancak satış işleminin ilginç bir yanı da AY-BA şirketinin 346 milyar li­raya satacağı arsanın henüz sahibi olmamasıydı. 1992’de 120 milyara arsayı satın alan şirket, arsanın ilk ödemesini de İLKSAN’dan avans olarak alınan 95 milyar liralık çekle yaptı. Bu arada İLKSAN’ın 346 milyarlık bir ödemeyi kar­şılayamayacağı yönündeki çekincesi, Yönetim Kuru-lu’nun, Kemal Ilıcak aracılığıyla Başbakan Demirel ile yap­tıkları görüşmede giderildi. Demirel, arsa alımı için bütçe­den 250 milyar lira aktarmak için söz verdi. İlk olarak

1993’te Maliye Bakanlığı, “arsa alımı” için İLKSAN’a dev­redilmek üzere Millî Eğitim Bakanlığı’na 10 milyar lira gönderdi. Bütçeden 50 milyar lira daha İLKSAN’a veril­mek üzere Millî Eğitim Bakanlığı’na transfer edildi. Skandalın patlak vermesinin ardından paranın kim tarafından ödendiği sorusuna yanıt aranmaya başlandı. Dönemin Millî Eğitim Bakanı Köksal Toptan, ödemeyi kendisinin yapmadığını söylüyordu. Yapılan inceleme sonucunda ödeme emrinin altında, dönemin Devlet Bakanı Mehmet Ali Yılmaz’ın imzasının yer aldığı ortaya çıktı. Yılmaz’ın, Tunus ziyareti nedeniyle Toptan’a vekalet ettiği sırada Ma­liye Bakanı Sümer Oral’ın isteği üzerine ödeme emrini im­zaladığı anlaşılıyordu. Yolsuzluk iddiasının gazetelerde yayımlandığı gün, arsayı satan AY-BA şirketi ile İLKSAN arasında yüzde 10-20 arasında bir komisyonla aracılık yaptığı ileri sürülen Kemal Ilıcak, beyin kanaması geçire­rek hayatını kaybetti. Skandal dosyayla ilgili gelişmeleri izlediği hâlde sessizliğini koruyan Demirel, DYP Meclis Grubu’nda konuşarak kendini savundu. “Her şey benim bilgim dâhilinde oldu. Farz edin ki parayı ben verdim. Bu­rada yanlış olan ne?” diyen Demirel’e verilen paranın dev­letin parası olduğu hatırlatılması üzerine Demirel bu kez, “Arsa almak istediler. Alın dedim. İşin böyle olduğunu bil­miyordum” yanıtını verdi. İlerleyen günlerde Demirel,

TBMM’de de aklandı.

Demirel’in söz ve davranışlarında zaman içinde mey­dana gelen çelişkileri kendine özgü bir izah tarzı vardır. Demirel bilinen ilk “ Dün dündür” açıklamasını, 1973 Cumhurbaşkanlığı seçimi sırasında yapmıştır. 5 Mart’ta se­çimle ilgili olarak Genelkurmay Başkanı Semih Sancar’la görüşen, ancak görüşmediğini öne süren Demirel, San-car’ın 16 Mart günü durumu açıklaması üzerine görüştük­lerini kabul etmek zorunda kaldı. Bunun üzerine gazeteci­lerin yapılan görüşmeyi neden gizlediği yönündeki sorula­rına Demirel’in verdiği yanıt, “Dün başkadır, bugün baş­ka” biçimindeydi. Diğer taraftan aradan yıllar geçtikten sonra 1991 Seçimleri öncesinde İstanbul Sanayi Odası’nda yaptığı bir konuşmada, işadamlarına şu güvenceyi veriyor­du: “Gelecekte, burada söylediklerim için ‘dün dündür’ demeyeceğim”. (aktaran Aslandaş-Bıçakçı, 1995, s. 83-84)

Her ne kadar Süleyman Demirel “dün dündür” sözü­nün sahibi olarak kabul edilse de, Halil Erdoğan Cengiz, Tarih ve Toplum dergisinde yayımlanan makalesinde aslın­da bu sözü ilk kullananın Sultan I. Ahmed olduğunu söy­lemektedir. Araştırmaya göre bu söz, XVII. yüzyılda Peçe-vi, Katip Çelebi ve Naima’nın, Hasan Beyzade’den naklet­tikleri cümlelerden anlaşıldığı kadarıyla Sultan I. Ahmed tarafından kullanılmıştı. Sultan Ahmed’in 1606 yılında söylediği sözler, “Dün dündür, bugün bugündür” sözü­nün günümüz diliyle anlatımından başka bir şey değildi. Şimdi asıl merak edilen konu, eski Cumhurbaşkanı Demi-rel bu sözü, kitaptan okuduktan sonra mı söyledi? Yoksa her iki lider de 360 yıl arayla birbirinden habersiz olarak mı kullandılar? Tarihçi Naima’ya göre de bu söz, “Dün söylediğimiz dünde kalmıştır, artık bizi bağlamaz. Geçmi­şe mazi, yenmişe kuzu derler” anlamında değildir. O, Sul­tan Süleyman dönemindeki durumun Sultan Ahmed dö­neminin toplum ve devlet yapısıyla bir olmadığını, bu yüzden aynı uygulamanın tekrarlanamayacağını belirti­yor. Koşulların değişmesi hâlinde, değerlendirmelerin, tu­tum ve icraatların da değişebileceğine inanıyor.



Derviş Yasaları (Kemal Derviş’in bakanlığı dö­neminde IMF’nin çıkartılmasını istediği yasaların genel adı): 2001 Ekonomik Krizi’nin derinleşmesi üzeri­ne, Türkiye’ye davet edilen Dünya Bankası Başkan Yar­dımcısı Kemal Derviş, ekonomiden sorumlu devlet bakan­lığına atandı ve yeni ekonomik program uygulamaya ko­nuldu. Ancak adına küreselleşme denilen yeni dünya dü­zeninde, Türkiye’nin yeri tartışmalı bir hâldeydi. Türki­ye’nin bir kez daha pazar olarak yabancı sermayeye açıl­ması gerekiyordu. İktidarda olan koalisyonun gündemin­de ise, Türkiye’nin uluslararası sermayenin direktiflerine ve egemenliğine biraz daha açılmasını sağlayacak yasaları çıkarmak vardı. Hükümet, “IMF Yasaları” olarak bilinen hukuksal düzenlemeleri gerçekleştirmede herhangi bir zorlukla karşılaşmadan, 14 Nisan 2001’de “Güçlü Ekono­miye Geçiş Programı”nda sayılan 15 yasayı ışık hızıyla Meclis’ten geçirdi. Böylelikle, 1923’ten itibaren oluşturul­maya çalışılan bağımsız iktisat politikalarına büyük önem veren yapılar, birer birer elden çıkarılmaya başlandı. Geli­nen son aşamada, devlet hükümranlık yetkisinden vazge­çiyor ve sahnede de Tanzimat dönemi Batıcılığının son perdesi oynanıyordu. Tahkim tartışmaları ise gündemin bir başka maddesiydi. Uluslararası tahkimin yolunu açan ve uzun tartışmalara neden olan Anayasa değişikliği tekli­fi, Meclis’te rekor oyla kabul edildi. Tahkim ve özelleştir­meyi öngören bu değişiklikle, artık Türkiye’de yatırım ya­pacak olan yabancılarla devlet arasında yapılacak imtiyaz sözleşmelerinde ihtilaf çıkması hâlinde, sorunu iki tarafın birlikte belirleyeceği “yabancı hakem” çözecekti.



Devletçi Uygulama (Türklerin keşfettiği bir tür kalkınma modeli): 1929 Dünya Ekonomik Krizi Türki­ye’de, hükümetin iktisat politikasında sanayileşmeyi hız­landırmaya yönelik yeni bir içerik oluşturmasını gerekli kıldı. 1930 yılı içinde, dünya buhranının etkileri ülkemiz­de de şiddetle yaşanmaya başladı. Serbest Fırka deneyimi ve ardından Gazi Mustafa Kemal’in çıktığı gezide edindi­ği izlenimler, iktisadi gelişmeyi hemen hızlandıracak bir şeyler yapılması gerektiğini ortaya koyuyordu. Öncelikle, Dünya Ekonomik Krizi’nin ancak sanayileşme sürecinin hızlandırılmasıyla aşılabileceği tespit edildi. 1929’u izle­yen birkaç yıl içinde, hükümetin elinde, kamu kuruluşları aracılığıyla fabrikalar ve madencilik tesisleri kurmak ve iş­letmekten başka sanayileşmeyi hızlandırabilecek başka bir politika seçeneği olmadığı ortaya çıktı. Türkiye’nin, 1929 Dünya Ekonomik Krizi’nin etkisiyle devletçilik dönemine girmesinin ardından ilk fabrikalar devlet tarafından kurul­maya başlandı.



Devrim Başarısız Oldu! (1960’lara ait bir şehir efsanesi): Yıllardır halkımıza bu konunun söylendiği gibi gerçek olmadığı anlatılmasına rağmen Devrim otomobili­nin başarısız olduğuna ilişkin görüşler hâlâ güncelliğini korumaktadır. Neden mi? İşte konunun ayrıntıları...

1961’de Ulaştırma Bakanlığı, Türkiye’ye has, tümüyle yerli bir otomobilin imal edilmesini istiyordu. O dönem böylesi bir projeyi ancak Devlet Demiryolları gerçekleşti­rebilirdi. Otomobilin Cumhuriyet Bayramı kutlamalarına yetiştirilmesi isteniyordu ve 23 mühendisin önlerinde sa­dece 129 gün vardı. 23 mühendis, geceyi gündüze katarak toplu iğnenin bile ithal edildiği bir ülkede Devrim otomo­bilini yoktan var edeceklerdi. Projenin merkezi olarak Es­kişehir Cer Atölyesi, yani Tülomsaş seçilmişti. Gerçekten de Devrim otomobilleri tam zamanında yetişmişti. 29 Ekim günü biri bej, diğeri siyah renkli iki Devrim, Eskişe­hir’den Ankara’ya doğru trenle yola çıkarıldı. Buharlı lo­komotiften sıçrayabilecek kıvılcımlara karşı önlem olarak da, arabaların benzin depoları boşaltıldı. Bu önlem, Dev-rim’in kaderini belirleyecek bir dizi talihsizliğin de başlan­gıcıydı. Tren Ankara’ya vardığında, depoların yeniden doldurulması planlanıyordu. Ancak işler planlandığı gibi yürümedi. Sabırsız bürokratların işgüzarlığı nedeniyle Devrim’ler depolarındaki son benzinle TBMM’nin önüne kadar getirildi. Cumhurbaşkanı Cemal Gürsel’in bindiği siyah Devrim, 200 metre ilerledikten sonra durdu; benzin bitmişti. Aslında bu aşamada sorun yok gibi gözüküyor­du; Cumhurbaşkanı, arada deposu doldurulan bej renkli Devrim’le birlikte Ankara caddelerinde dolaşmış, Anıtka­bir’e gitmiş, Hipodrom’daki geçit törenine katılmıştı. An­cak ertesi günün gazeteleri, ağız birliği etmişçesine sadece yolda kalan siyah Devrim’i ve Cumhurbaşkanı’nın “Batı kafasıyla otomobil yaptınız, Doğu kafasıyla benzin koy­mayı unuttunuz” sözünü anlatıyordu. “Devrim yolda kal­dı”, “Devrim yürümedi”, “Devrim 200 metre gidebildi” manşetlerinin altında, milletin parasının boşa harcandığı yorumları yapılıyordu. Kimse geçit törenine katılan, Anıt­kabir’e çıkan bej renkli Devrim’den bahsetmiyordu. Devrim, Türkiye’nin tümüyle yerli ilk otomobiliydi ve bü­yük haksızlığa uğramıştı. Çünkü özel sektör, otomotiv sa­nayiinde bir hamleye hazırlanıyordu. Bugün bej renkli Devrim, Eskişehir’de Cer atölyesinin hangarlarında hâlâ ustaları gezdirmeye devam ediyor.




Yıllardır gerçek olmadığını anlatan yazılar yazılmasına ve filmi ya­pılmasına rağmen, Türkiye’nin ilk otomobili Devrim’in başarısız oldu­ğuna inanılmaktadır.



Dinci Kumanda (Pratik Türk zekâsının varacağı en son nokta): 1995’te Hürriyet gazetesinde çıkan bir ha­ber hayli ses getirdi. Haberde, özel televizyonlar için dinci kumanda aletinin icat edildiği ileri sürülüyordu. Kuman­danın en önemli özelliği, sadece dinci kanalları gösterme­siydi. Çoluk çocuğuna açık saçık filmler göstermek isteme­yen birileri için harika bir durumdu. Üstelik habere inan­dırıcılık katmak için, bu mucize aletin bir Konyalı tarafın­dan icat edildiği belirtilmişti. Hürriyete göre, “Bir dönem TV izlemeyi bile günah sayan dinci kesim, kendilerine ay­kırı kanallara karşı, İslamcı kanalları ayarlayan bir kuman­da aletiyle önlem alıyor”du. Bu uzaktan kumanda aleti sa­dece TGRT, Kanal 7 ve Samanyolu TV’yi gösteriyor, üste­lik piyasada yerli ve hatta yabancı her türlü televizyona ra­hatlıkla takılıp kullanılabiliyordu. Aktüel dergisinin 1995 Yıllığı’ndan okuduğumuz kadarıyla, Hürriyet gazetesi bu­nunla da yetinmemiş ve vatandaştan da görüş alınması ih­mal edilmemişti.

Gazete haberin kaynağını karikatürist ve mizah yaza­rı Hasan Kaçan’a dayandırıyordu. Kaçan, sağın güçlü der­gilerinden Aksiyon’daki köşesinde, espri olsun diye icat edilen “dinci kumanda”dan bahsetmişti. Haber gerçek de­ğildi fakat Hürriyet’in olayı sahiplenmesi konuyu farklı bir sonuca götürmüştü. Bunun üzerine Kaçan, “Mesela Yani” şeklinde bir yazı yazarak, konunun gerçekle ilgisi bulun­mayan bir konu olduğunu açıkladı. Ancak tesadüf müdür bilinmez, Yeni Şafak gazetesi bir “atlatma haber” daha ver­di. O da “tesettür gözlüğü” icadı idi. Bu gözlük ile etrafta açık seçik gezinen kadınlar örtülü gözüküyordu. Fakat bu önemli haber, Hürriyet de dâhil hiçbir gazete tarafından ne yazık ki ciddiye alınmadı.



Doğan Görünümlü Şahin (Türklerin yarattığı bir otomobil klasiği): “Hacı Murat” gibi parlak Türk ze­kâsının önemli ürünlerinden biri daha. Daha donanımlı bir modele benzetmek için kullanılan bu terime göre To-faş’ın ürettiği “Kuş serisi” otomobillerinden biri olan Şa­hin bu benzetmeden nasibini aldı.



Dolmuş (Pratik Türk zekâsının, dünyaya kazan­dırdığı önemli bir inovasyon): 1929 Dünya Ekonomik Krizi’nin Türkiye için “teğet” geçmediği yıllarda bütün es­naf gibi taksiciler de kara kara düşünüyordu. Fakat çok geçmeden onların imdadına Aşçı Halit yetişti.

Bir süredir taksicilik yapmaya başlayan Aşçı Halit’in, kriz nedeniyle bazen siftah yapmadığı oluyordu. Sürekli müşterisi olan Musevi işadamı, işlerinin bozulduğunu ve artık taksiye binemeyeceğini söyleyince Halit, aynı yöne giden dört müşteriye ücreti paylaşmalarını önerdi. Bu öne­rinin kabul edilmesiyle, Nişantaşı-Eminönü dolmuş sefer­leri de başlamış oldu. Üstelik Halit günlük servisini yap­tıktan sonra boş yatmak yerine, Karaköy İskelesi önüne gelip “5 kuruşa Taksim” diye müşteri avına çıkıyordu. Ha­lit’in buluşunu, Civan Ali ve Saim Baba da izleyerek Tür­kiye’de dolmuşçuluğun resmî başlangıcına imza attılar. Kısa süre sonra Karaköy-Taksim hattına ek olarak Şişli-Pangaltı, Fatih-Beyazıt ve Sirkeci-Karaköy hatları da orta­ya çıktı. Hatların oluşmasıyla dolmuş olarak kullanılan otomobiller de değişmeye başladı. Gelirini artırmak iste­yen dolmuşçular, otomobillerinin ortasına bir sıra daha ek­leterek yedi kişi alacak hâle getirdiler.



4 Ağustos Kararları (IMF’nin isteğiyle yapılan bir devalüasyon): Türk lirasının yaşadığı ilk büyük şok, 7 Eylül 1946 devalüasyonuydu. Aslında ekonomide bu de­valüasyona neden olabilecek bir kötüye gidiş de yoktu. Hem dış ticaret hem de bütçe dengesinde fazla söz konu­suydu. IMF’ye üye olmadan hemen önce yapılan bu deva­lüasyonun en önemli gerekçesi, artık kur artışlarının bu ku­ruluşa danışılarak yapılabileceği yeni döneme avantajlı gi­rebilmekti. Ayrıca üzerinden fiyat ve miktar sınırlamaları­nın kaldırılacağı ithalatın çok fazla artması önlenmek isten­mişti. Ancak, bu amaçlara ulaşılamadı. İzleyen dönemde hem ihracat hem de ithalat arttı. Ama ithalattaki artış daha yüksek olunca dış ticaret dengesi açık vermeye başladı. İkinci büyük devalüasyon ise birincinin tam tersine Türki­ye’nin isteğiyle değil, 1958 yılında IMF’nin zorlamasıyla hayata geçti. Aslında devalüasyon gereği daha 1954’te orta­ya çıkmıştı. Hükümet bu önlemi almakta isteksiz davranın-ca, ekonomi 1954-58 dönemini krizde geçirdi. Rezervlereriyip ithalat yapmak iyice imkânsız hâle gelince IMF’nin kapısı çalındı. 4 Ağustos 1958’de yapılan yüzde 221.4’lük devalüasyon üç yıllık bir gecikme ile olumlu sonuç verme­ye başladı. Devalüasyondan sonra Türkiye, kısmen de olsa IMF desteğine kavuşmuştu, ancak bu da yeterli değildi. Ufukta Türkiye’yi kötü gelişmeler bekliyordu.



Döviz Kazandırmak (Yıllardır dillerden düşme­yen ekonomi geyiği): Yıllardır duyduğumuz bu söz, as­lında bazı imtiyazları talep etme anlamı içeren tuhaf bir övünme konusudur. Aslında bu ifade bazı yanlışları da içinde barındırır. Çünkü kişilerin ülkeye kazandırdığı tek şey ödediği vergidir. Yeri geldiğinde özellikle turizimciler, “ülkeye şu kadar döviz kazandırıyoruz” sözüne sarılır. Oysaki onların yaptığı, ülkeye yani merkezi yönetime dö­viz kazandırmak değildir. Mal satarak kazandıkları para­lar (TL ya da döviz) Maliye Bakanlığı’nın değil, turizmle uğraşanların kasasına girmiştir. “Ülkeye döviz kazandırı­yoruz” söylemi, Almanya’da çalışan Türklerin, Türki­ye’deki ailelerine para yollamaya başladığı yıllarda doğ­muştu. O zaman da, “işçilerin yolladıkları dövizlerin çar­çur edilmeyip ülkede fabrikalar kurulması” önerilmişti. Sanki yollanan dövizlerin Türk lirası karşılığını işçilerin aileleri yememiş veya işçiler bu paraları gayrimenkule ya-tırmamış gibi “Nerede ülkeye yolladığımız dövizler?” di­ye devletten hesap sormaya yeltenmişlerdi.

Fakat Türkiye’de inatla uygulanan “düşük kur” politi­kası yüzünden döviz kazandıran faaliyetler genellikle za­rar ettiği için bu söz haklılık kazanmaktadır. Olumsuz şartlar altında gerçekten katma değer ihraç edenlerin tak­dir edilmesi gerekmektedir. Zaten kayıtlara bakılırsa ülke­ye en çok dövizi mal ihracatçıları kazandırmaktadır.



Dövizi Sat, Bonoya Yat (Ekonomi tekerlemesi): Bankacılık sisteminin afyonu hâline gelen “Dövizi sat, bo­noya yat” biçiminde ifade edilen bu sıcak para oyunuyla pi­yasalar 1990’lı yıllarda tanıştı. Aslında bu uygulama tasar­ruf miktarı yetersiz olan Türkiye’de ekonomide büyümeyi sağlamak ve kamu açıklarını kapatmak için başlatılmıştı. Nitekim döviz kuru belli bir seviyede tutulurken, yatırımcı­ya yüksek reel faiz verildi ve yurtdışından akan fonlarla Türkiye ekonomisi birkaç yıl üst üste büyüdü. Bu arada bu oyuna iç piyasadaki aktörler de dâhil oldu. Hem özel, hem de kamu kesimi yurtdışı borçlanmasını artırdı. Ama kamu açıklarındaki artışı durduracak hiçbir program uygulanma­ması borçlanma ihtiyacını gittikçe tırmandırdı ve enflasyon tırmanışa geçti. 1993’ün ikinci yarısından sonra da dönemin hükümeti para politikasında önemli yanlışlar yapınca, 1994 Krizi’nin ilk sinyalleri belirmeye başladı.



Dün Dündür, Bugün Bugündür: (Bkz. Demirel Üs­lubu).



Düyunu Umumiye (IMF ile her zaman bağlantısı kurulan çokuluslu iflas masası): Osmanlı’nın son döne­minde, alacaklı ülkelerin kurduğu çokuluslu iflas masası olarak bilinen Düyunu Umumiye, bir dönem Türkiyesi’ne damgasını vurdu. 1875’te mali iflasını tüm dünyaya ilan eden Osmanlı’nın bir anda bütün itibarı sarsılmıştı. Bu kri­ze 1877-78 Osmanlı-Rus Savaşı’nın yükü de eklenince, ülke derin bir krizin içine sürüklendi. 1879’da başlıca alacaklılar­la imzalanan anlaşma, mali krizin atlatılması için yeterli ol­mayınca son çare olarak, Osmanlı Devleti’nin gelirlerinin büyük bir kısmını kontrol altına alacak ve bir nevi haciz ku­rumu olarak işleyecek, Osmanlı dış borçlarını idare eden Düyunu Umumiye (Genel Borçlar İdaresi) kuruldu.

İlk borcunu Kırım Savaşı’nın maliyetlerini karşılamak için alan Osmanlı Devleti, mali durumunu düzeltemediği için savaştan sonra da borç almayı sürdürdü. Kısa sürede değil borçları, faizlerini bile ödeyemez duruma geldi. Rü-sum-ı Sitte İdaresi faaliyete geçtiyse de, bu idare şekli Av­rupalı alacaklıları memnun etmedi. II. Abdülhamid, içinde bulunduğu kötü durumun üstesinden gelebilmek için 1881’de İstanbul’da toplanan alacaklı devletlerin vekilleri­nin katıldığı komisyonun kararlarını onaylamak zorunda kaldı. “Muharrem Kararnamesi” ile vergileri toplama ve alacaklılara ödeme görevi, Düyunu Umumiye İdaresi’ne verildi. İdarenin el koyduğu gelirler zamanla çoğaldı. Baş­langıçta 2 milyon 5022 bin Osmanlı lirası tutarındaki geli­ri kontrol eden kurum, 1911-12’de 8 milyon 258 bin lirayı kontrol etmekteydi. Bu tarihte bütün devlet gelirlerinin yüzde 31,5’i Düyunu Umumiye’nin elindeydi. Yalnız tü­tün, tuz vs. gibi dolaylı vergiler değil, dolaysız vergilerin yüzde 22,9’u da bu kurumun kontrolündeydi.

Düyunu Umumiye’nin kurulmasından sonra çok sayı­da Avrupa firması İstanbul’a yerleşerek kurdukları şirket­lerle, Türkiye’de faaliyet göstermeye başladılar. Düyunu Umumiye, zamanla gelişerek her yana uzandı. 1911’de Maliye’deki 5 bin 472 çalışana karşılık, Düyunu Umumi-ye’de 8 bin 931 memur çalışıyordu. Tarihçi Ortaylı’nın, Os­manlı ülkesindeki “beynelmilel haciz memuru” olarak ta­nımladığı Düyunu Umumiye, etkin bir mali örgütlenme kurmuştu. Kurumun modern bir bürokratik örgüt ve kayıt sistemiyle çalıştığı ve mali teknikleri uyguladığı bilinir. Trajik olan husus, Osmanlı maliye örgütünün modern ma­li tekniklerle bu alacaklı kuruluş sayesinde yüz yüze gel­miş olmasıydı. Düyunu Umumiye, çağına uyum sağlaya­mayan Osmanlı maliye bürokrasinin tersine, gelirlerini toplama konusunda daha etkin çalışıyordu.





E


Ekonomik Suça, Ekonomik Ceza (ANAP iktida­rının uygulamalarından biri): 1980 sonrası ANAP hü­kümetinin amaçlarından biri de kara para sahiplerinin el­lerindeki dövizleri, ülke ekonomisine kazandırmaktı. Kara para sahiplerinin ellerinde kimilerine göre 40, kimilerine göre de 75 milyar dolar vardı. İddialara göre, Özal’ın iki yakın adamı Zürih’te kara para sahipleri ve döviz kaçakçı­larıyla görüşmüştü. Kara para babalarının tek isteği, ceza­larının bağışlanması ve ülkeye geri dönmekti. Hükümet, 1985’te 1567 sayılı Türk Parasının Kıymetini Koruma Yasa-sı’nı değiştirerek “Ekonomik Suça, Ekonomik Ceza”yı içe­ren bir düzenleme yaptı. Düzenlemeyle altın ve döviz ka­çakçılarına verilen ağır hapis cezaları 100 bin liralık para cezasına dönüştürüldü. Yurtdışındaki kara para babaları teker teker Türkiye’ye döndü. Bu kişiler yurda dönmeden önce, bir iyi niyet gösterisi olarak, miktarı bilinmemekle birlikte yüklü bir miktar dövizi de resmî kanalla ülkeye sokmuşlardı.



Ekonominin Tabularını Yıkmak: (Bkz. Çağ Atla­yan Türkiye).



Ekonominin Türkleştirilmesi: (Bkz. 6-7 Eylül Olayları).



En Zengin 100 Türk (Türkiye Zenginler Ligi):

Türk medyasında “En Zengin 100 Türk” araştırmasını, ilk kez Nokta dergisi 1987’de yayımladı. Araştırmanın altında Nurcan Akad ve Ahmet Turhan Altıner’in imzaları bulunu­yordu. Derginin yaptığı araştırmaya göre, o yıl serveti 1 tril­yon lirayı aşan iki imparator vardı. İlk araştırmanın üzerin­den geçen 20 yılda Türkiye’de çok büyük değişimler yaşan­dı. Ancak Koç Ailesi, 20 yıl sonra da Türkiye’nin en zengin­leri sıralamasındaki birinciliğini kimseye kaptırmadı.



Erdoğan Üslubu (Siyaset adamı Recep Tayyip Erdoğan’a ait sözler bütünü): Başbakan Erdoğan sözle­riyle birçok kez siyasal ve ekonomik tartışmaların içinde yer aldı. Yaptığı değerlendirmeleri ve açıklamalarıyla belli ki uzun süre hafızalarda yer edecek sözleri Türk toplumu­na miras bıraktı, “Ben ülkemi âdeta pazarlamakla mükel­lefim” sözü Erdoğan’ın en önemli sözlerinden biridir. 2005’te Galataport ihalesiyle ilgili eleştirilere sert tepki gösteren Başbakan Recep Tayyip Erdoğan’ın “Ülkemi pa­zarlamakla mükellefim” sözleri uzunca bir süre Türkiye siyasetine damgasını vurdu. Erdoğan bu sözleri, İstanbul Şişli’deki Cevahir Alışveriş ve Eğlence Merkezi’nin açılı­şında, uluslararası yatırımcılarla yaptığı görüşmelere iliş­kin kendisine getirilen eleştirileri yanıtlarken söylemişti:

“Ülkede yatırım yapılmasını teminen dünyanın bütün girişimcileri ile her yerde görüşürüm. Bakan arkadaşlarıma her yerde görüşmelerini tavsiye ediyorum, ‘görüşün’ diyo­rum. Çünkü ben ülkemi âdeta pazarlamakla mükellefim. Bunu her ülkenin başbakanı yapıyor, devlet başkanı yapı­yor. Bugüne kadar benim başbakanlarım yapmamışsa bu ileri bir anlayış değildir. Kusura bakmayın. Sayın Bush’tan tutun Almanya’nın, Fransa’nın, bütün Avrupa ülkelerinin başbakanları da bunu yapıyor. Bizzat davet ediyor, uçak gönderiyor, oturuyor, konuşuyor. Ama bunların dünyadan haberi yok, ne oluyor ne bitiyor, haberi yok.”

Bu sözleri sarf etmesiyle muhalefetten gelen ciddi eleştiri üzerine Erdoğan, sözlerine sahip çıkarak şöyle bir savunma yaptı: “Pazarlama ifadesini inanarak ve bilime dayanarak kullandım. Ama bunların kitabında böyle bir şey yok, çünkü niyetleri bozuk. ‘Pazarlama’ dediğin za­man, akıllarına başka şeyler geliyor.”

Siyasete “Kasımpaşalı” üslubunu yerleştiren Erdo­ğan’ın tavır ve sözlerinden toplumun birçok kesimi nasibi­ni aldı. İlk akla gelenlerden biri de Mersinli çiftçiydi. 2006’da Erdoğan, Mersin’de “Anamı ağlattınız” diye bağı­rarak kendisini protesto eden çiftçiyi “Lan terbiyesizlik yapma” diyerek azarladı. Tartışmanın uzaması üzerine de Erdoğan, çiftçiye “Ananı da al da git” demesi üzerine, top­lumun farklı kesimlerinden farklı eleştiriler aldı.

2008’de başlayan dünya ekonomik krizi konusunda hü­kümet uzunca bir süre, krizin Türkiye’ye hiçbir şekilde et­kisinin olmadığı konusunda netti. Fakat kapanan fabrikalar ve işten atılan insanlar nedeniyle bu değerlendirmesinde daha fazla direnmedi ve Erdoğan, “Kriz teğet geçti” değer­lendirmesi yaptı. Bu kitabın yayına hazırlandığı sıralarda Erdoğan, yine kriz konusunda konuştu. Krizin “teğet geçe­ceği” yönündeki ısrarını sürdüren Erdoğan, “Kriz yüzün­den iş yerleri kapanıyor” sözlerini abartılı bularak, bu ko­nuda “İşi bilmeyenler kapatmış olabilir” yorumunu yaptı.

Erdoğan’ın eleştirilerinden çevreciler de nasibini aldı. Çevrecilere, “Ben çevrecilerin daniskasıyım” diyerek yanıt verirken, “1 Mayıs İşçi Bayramı” tartışmalarında da “Ne­rede görülmüş, ayakların baş olduğu” sözüyle bir hayli dikkat çekti.



Erke Dönergeci (Başarılı olsaydı, savaşları dur­duracak, Türkiye’ye “çağ atlatacak”tı): Millet olarak abartmayı çok severiz. “Asrın Buluşu” olarak lanse edilen Erke Dönergeci vakası da bunlardan biridir. Erke Araştır­maları ve Mühendislik’in 2006’da emekli general ve bü­rokratların da desteğini alarak düzenlediği bir basın top­lantısında Erke Dönergeci devridaim makinesini “çağın buluşu” olarak ilan etti. Erke Dönergeci, bunu “Çevreye zarar vermeyen, istenilen güç ve sürati sağlayabilen, doğ­rudan hareketin elde edilebildiği, yakıt gerektirmeyen bir kuvvet makinesi” olarak tanımlanıyordu. Bilimsel ve tek­nik herhangi bir açıklama yapılmazken üretici firma, ma­kinenin eylemsizlik özelliğinden faydalandığını, buluşun istenen yerde, istenen miktarda sınırsız elektrik üretme imkânı sağladığını belirtiyordu. Buluşun küresel ısınmayı durduracağı ve savaşları bitireceği iddia edilirken, yetkili­ler “güvenlik sebebiyle” ayrıntılı teknik açıklama yapmayı reddediyordu. Erke’nin bilimsel araştırmalar yapan ticari bir kuruluş olduğunun altı çizilerek, yurtiçi ve yurtdışın­daki hiçbir siyasi parti, siyasi oluşum, siyasi hareket, der­nek, vakıf, cemaat, tarikat, finansal kuruluş vb. ile ilgisi bulunmadığı ve 2007’de makinenin seri üretimine geçile­ceği belirtildi. “Yakıt gerektirmeyen elektrik üretici, 2007’de halkımızın kullanımına sunulacaktır” denilirken bilim adamları, buluşu pek gerçekçi bulmadı. Bu tür bir makinenin, “enerjinin sakımı kanunu” gereği mümkün ol­madığını ileri sürdüler. 2007 yılının sonuna gelindiğinde Erke’den ses seda çıkmazken Erke buluşunun da “Con Ahmet’in makinesi”yle aynı sonucu paylaşmasından kor­kulmaktaydı. (Bkz. Con Ahmet’in Devridaim Makinesi)




Millet olarak abartmayı çok severiz. “Asrın Buluşu” olarak lanse edilen Erke Dönergeci vakası da bunlardan biridir. Başarılı olsaydı, Türkiye’ye “çağ atlatacak”tı.



Ey Türk Zengin Ol! (Ticaretin azınlıkların elin­den alınarak Müslüman tüccarlara verilmesi üzeri­ne kurgulanan görüş): Tarihsel gelişimi içindeki anla­mıyla Batı’daki gibi bir toplum yapısı, Osmanlı Devleti’nde 18. yüzyılın ikinci yarısına kadar henüz oluşmamış­tı. Bu nedenle de belli bir sınıfın iktisadi olarak palazlanıp ortaya çıkması ve ideolojik bir mücadele vermesi pek mümkün görünmüyordu. İttihat ve Terakki liderleri, ken­dileri burjuva olmadıkları hâlde Türk burjuvazisi yarat­maya yönelik sosyal ve ekonomik programları uygulama­ya karar verdi. Öncelikle sermayeye güvence sağlanmalı ve Osmanlı Devleti liberalizmi benimsenmeliydi. Onlara göre, Osmanlı-Türk topluluğunun çağdaş bir devlete dö­nüşmesi için Türk burjuvazisinin doğması gerekiyordu. Ulusal burjuvazinin her şeyden önce yeterli bir sermaye birikimine ihtiyacı vardı.

“Ey Türk Zengin Ol!” (İkdam gazetesinin çağrısı, 29 Kanun-u evvel 1916) şiarından hareket eden İttihat ve Te­rakki yönetiminin iktisat politikası, ticaretin azınlıkların elinden alınarak Müslüman tüccarlara verilmesi üzerine kurgulanmıştı. Fransız, Rum ve Ermeni bankacı, tüccar ve sanayici gibi, Türk bankacı, tüccar ve sanayici de olmalıy­dı. İttihat ve Terakki liderleri, toplumsal değişimi ve dönü­şümü gerçekleştirmek ve gayrimüslimlerin yerlerine Müs­lümanları yerleştirmek amacıyla, Müslüman-Türk zengin sınıfı yaratmaya girişti. “Millî İktisat” politikası gereği, devletin olanakları belli kişi ve tabakalar için seferber edil­di. İttihat ve Terakki hükümeti, savaşı ulusal işadamı ya­ratmak ve ulusal iktisadı kurmak için bir fırsat olarak gö­rüyordu. Savaş yıllarında, Anadolu’dan İstanbul’a hubu­bat sevki en kârlı faaliyet olarak ortaya çıktı. Savaş sevki-yatına ayrılan demiryolu şebekesinden buğday nakli için vagon tahsisi elde edebilen tüccar, İstanbul’a getirdiği gıda maddelerini spekülatif kârlarla pazarlama imkânı bulu­yordu. Savaş süresince gerek devlet eliyle, gerekse kıtlığın yol açtığı karaborsa yoluyla bazı kesimlere ve partinin yandaşlarına büyük servetler kazandırılırken; karaborsa ve spekülatif kazançlara göz yumarak da bilinçli bir şekil­de Müslüman-Türk zenginlerin oluşmasına çalışılıyordu. İngiliz ve Fransız kapitalizminin aracısı olmaları nedeniy­le Rum ve Ermeni tüccarların tasfiyesine yönelik politika, Anadolu’da ekonomik nüfuzunu artırma çabasındaki Al­manya tarafından da destekleniyordu. “Gelişmeye başla­mış Türk burjuvazisinin öncü kolu” olarak tanımlanan İT üyelerinin yaptıkları aslında, “devlet eliyle” değil, “parti eliyle” millî bir tüccar sınıfı yaratma politikasıydı. 1908­1918 yılları arasında faaliyete geçen bankaların hissedarla­rı arasında, çok sayıda İttihat ve Terakki üyesinin yanı sıra büyük toprak sahipleri ve tüccarlar da yer aldı. Bu yıllar­da Müslüman-Türk nüfusun şirketleşme oranı da gözle görülür bir şekilde arttı.





F-G


Fabrikalar Kuran Fabrika (Kardemir’in öteki adı): 1930’lu yılların Türkiyesi’nde sanayileşme, ülkeyi çağdaş uygarlık seviyesine dönüştürmek isteyen genç Ke­malist kadro için en büyük hedefti. Sanayileşmenin temel direği de, ağır sanayi tesisi olan demir-çelik fabrikalarıydı. Demir-çelik tesislerinin kuruluş yeri ve diğer sorunların incelenmesi için Sümerbank ve Genelkurmay temsilcile­rinden bir kurul oluşturuldu. İncelemeler sonucunda, tesi­sin Zonguldak’ta kurulmasına karar verildi. Genelkur-may’ın deniz top atışlarının atış menzili dışında kalması yönündeki ısrarı üzerine Zonguldak’tan 70 kilometre içe­ride, 11-12 haneli Karabük köyünde karar kılındı. Türki­ye’nin ilk entegre demir-çelik sanayiinin temeli, 1937’de atıldı. Temele ilk harcı atan dönemin Başbakanı İsmet İnö­nü şunları söylüyordu:

“Karabük Demir ve Çelik Fabrikaları adı dikkatinizi celp etmiştir. Demir-çelik fabrikaları yedi tane büyük fab­rikadan mürekkeptir. Bunlardan her biri her memlekette başlı başına birer kıymet sayılabilir. Yüksek fırınlar, çelik fırınları, kok fırını, haddehane, 20 bin kw kudretinde bir elektrik santrali, büyük bir atölye ve tali maddeler fabrika­sı; bugün meydana getirilmesi kararlaştırılmış olan bun­lardır. Bu müesseselere dayanarak yeniden kurulacak fab­rikalar ayrıca bir mevzu olacaktır.”

Bu sözleriyle İsmet Paşa haklı çıkacak ve ileride, Tür­kiye ve Balkanlar’ın en büyük ve Avrupa’nın da hatırı sa­yılır tesislerinden biri olarak Kardemir, “Fabrikalar Kuran Fabrika” unvanını taşımaya hak kazanacaktı. Afşin-Elbis-tan Termik Santrali, Petkim, Seydişehir Alüminyum Tesisi, Karakaya Barajı, Fırat Köprüsü; Pendik, Taşkızak ve Alay-bey Tersaneleri ile Erdemir ve İsdemir de dâhil olmak üze­re, TRT ve PTT’nin 19 adet Radyo-TV anten kulesi, çay fab­rikalarının 64 ünitesi, dokuz şeker fabrikası, yedi çimento fabrikası, Etibank işletmelerinin bir kısmı ve bazı askerî te­sisler Kardemir tarafından kuruldu. Temelin atılışından iki yıl sonra, 10 Eylül 1939’da “Fatma” adlı birinci yüksek fı­rından ilk cevher fışkırdı. Kardemir, 1961’e kadar Türki­ye’nin demir gereksinimini tek başına karşıladı. Ayrıca, bulunduğu yörenin ekonomisini yaşatan bir rol üstlendi. 1980’li yıllarda hükümet eliyle yeni yatırımlardan yoksun bırakılarak, ucuz, kalitesiz demir-çelik ithalatıyla rekabet edemez duruma düşürüldü. Dönemin siyasetçileri “sırtı­mızın kamburu” diye tesisin kapatılması ya da “bedava”ya yabancılara verilmesini gündeme getirdi. Aslında bu durum Karabük kasabasının tamamen yok olma ferma­nıydı. Sonuçta, Karabük yöre halkına, çalışanlara, sanayi­ ciye, esnaf ve sanatkâra 1 TL’ye devredildi. Yaşanan tüm olumsuzluklara rağmen Karabük, Cumhuriyet’in ayakta kalmayı başaran ender kurumlarından biridir.



Faiz Dışı Fazlaya Dikkat (Son dönemin en çok tar­tışılan polemiği): Özellikle son yıllarda, en çok duyulan kavramların başında “faiz dışı fazla” gelir. Başlangıçta pek aldırış etmeyenler bile zamanla, “Nedir şu faiz dışı fazla?” diye olayı merak etmeye ve öğrenmeye başladılar. Şükrü Kı-zılot, bu kavramı bilmeyenleri şu şekilde bilgilendiriyordu:

“Devletin de, bir şirket gibi gelirleri ve giderleri var. Başlıca giderleri; faiz, personel, yatırım, sosyal güvenlik kuruluşlarına yardım, vergi iadeleri, cari harcamalar... vb. şeklinde uzayıp gidiyor. Faiz dışı fazla olayında, faiz hariç tüm giderler, devletin gelirlerinden düşülüyor. Aradaki fark, faiz dışı fazla oluyor. Daha basit bir anlatımla, ‘Türki­ye’nin hiç faiz gideri olmasaydı, gelir-gider durumu ne olurdu?’ diye olaya bakılıyor. Örneğin, 2003 yılının ilk 6 ayında, faiz dışı fazla 10 katrilyon lira demek, devletin ge­lirlerinin, tüm giderlerinin (faiz hariç) 10 katrilyon lira üzerinde olduğu anlamına geliyor.” (Hürriyet, 23.07.2003)

Peki, IMF, faiz dışı fazlalığa nasıl bakıyor? Kızılot Hoca’nın değerlendirmelerine göre, IMF’nin Türkiye ile yap­tığı görüşmelerin odak noktalarından biri, “faiz dışı faz-la”nın büyüklüğü oluyor. Çünkü faiz dışı fazlanın artma­sı, toplam kamusal borcun çevrilebilmesini mümkün kılı­yor. Böylece hem ekonomi ve hükümetler hem de IMF ra­hat bir nefes alıyor. Bu nedenle, ekonominin durumu ne kadar sıkıntılı olursa olsun, hükümet yetkilileri ve ilgili bürokratlar faiz dışı fazla rakamlarına dikkatleri çekip se­vinebiliyorlar. Faiz dışı fazla artsın diye de, bir yandan ye­ni vergiler koyup, mevcut vergileri artırırken, diğer yan­dan da harcamaları kısmaya çalışıyorlar. Örneğin; memu­ra sembolik zam yapılmaya çalışılıyor, memur alımı dur­duruluyor, memur sayısı azaltılmaya çalışılıyor, yatırım harcamaları ve emekli aylığına zam kısılıyor. Vergi iadesi kaldırılmaya çalışılıyor.



Faize Hücum (Banker skandalının toplumsal, trajik sonuçlarını anlatan bir sinema filmi): Zeki Ök-ten’in Faize Hücum filmi, 1980’li yıllarda ülkeyi kasıp kavu­ran banker olayını anlatan trajikomik bir çalışmadır. Film­de 30 yıllık, 22 takdirnameli memur Kamil Bey (Genco Er-kal) önce ikramiyesini ve üç aylık maaşını, daha sonra da baba yadigarı evini satıp parasını bankerlere yatırır. Ban­ker faciasından Kamil Bey de nasibini alır. Parasının faizi­ni alamayan Kamil Bey, sonuçta bankerzede olup parasını yatırdığı bankerlik bürosunun kapısında hüsrana uğrar.



Fes Boykotu: (Bkz. Yerli Malı Kampanyaları).



Fon Ekonomisi (Özal iktidarının yarattığı genel bütçenin dışında yaratılan bir ekonomi politikası):

Özal, kelimenin tam anlamıyla tabu deviren bir siyaset ada­mıydı. Örneğin Özal “Bütçe Dışı Fonlar” ile yürütmeyi ya­sama karşısında güçlendirmişti. Bazı vergi kaynaklarının, konsolide bütçeden ayrılmasıyla meydana getirilen fonlar, hükümete parlamentonun onayı olmadan harcama olanağı sağlıyordu. 1980-90 yılları arasında kurulan fonların amacı, “Bütçeye ek kaynak yaratıp icraatların hızlanmasını sağla­mak ve bürokratik işlemlerden kurtulmak olarak” açıklanı­yordu. 1991 yılında fon sayısı 105’e çıkmıştı ve ülke âdeta bir “fon ekonomisi” ile yönetiliyordu. Ancak fonların niteli­ği, boyutları ve kullanımı hakkında hiçbir şey bilinmiyordu. 1990’da kurulan yeni hükümet, fonların tamamında birik­miş kaynaklar hakkında ancak birkaç ay sonra fikir sahibi olabilmişti. Fon gelirlerinin üçte ikisi, 11 önemli fonda top­lanmıştı. Bu kaynağın toplamının 1987-88 yılı için 3,5 ila 5,7 milyar dolar arasında olduğu tahmin edilmekteydi.

Fon havuzunun bütçe gelirlerinin yüzde 56’sına ulaş­ması ve denetim mekanizmalarının eksik ve yetersiz kalma­sı, siyasal yolsuzlukların artmasına neden oldu. Örneğin, 1986 yılında ANAP Balıkesir milletvekili Şerafettin Toktaş, Edirne bağımsız milletvekili Türkan Arıkan ve 13 arkadaşı tarafından verilen “Bütçe içi ve dışı fonların oluşumu, kay­nakların toplanması, kullanılması, yönetimi ve denetimi” konulu araştırma önergesi ANAP milletvekillerinin oylarıy­la reddedildi. Arıkan ve arkadaşlarının önergesiyle, vatan­daşlardan çeşitli adlar altında toplanan yaklaşık 3 trilyon 500 milyar liranın hesabının verilmesi isteniyordu.

Meclis’in denetimi dışında olan bütçe dışı fonlar belli kişilere düşük faizle kredi verilmesinde kullanılıyordu. Fonlar özellikle 1983’ten itibaren Türkiye’deki yolsuzluk ve hırsızlığın en büyük kaynağını oluşturdu. Bütün yoz­laşma ve çürüme büyük ölçüde bu kaynaktan beslendi. Kimsenin yadsımadığı bu gerçek, 1992’den sonra bütün fonların Genel Bütçe’ye alınmasına neden oldu.



Genç Bir İşadamına (İşadamının sansüre uğrayan kitabı): Bir işadamı olan Emre Yılmaz, 1994’te tüm işlerini tasfiye ederek kendine yeni bir hayat kurdu. Bunun yanı sı­ra Genç Bir İşadamına adlı kitabını yazdı. Yılmaz’ın iş dünya­sını eleştiren kitabı, oldukça ses getirdi. Eleştirilerinin bir kısmını iş dünyası da paylaşıyordu. İşte onlardan biri:

“Emre Yılmaz, bu kitabında yuppie’liği çok hoş, ironik biçimde sorguluyor. Son derece yalın bir dille bölüm bölüm her konuya değiniyor. Bir işadamının iş hayatı, yüzyıl fikir­leri, özel hayatı ayrıntılı biçimde anlatılıyor. Kitap; basit, ki­mi zaman argo ifadelerle gerçeği pat diye insanın yüzüne vuruyor. Bence kişilerin kendilerini sorgulaması açısından çok önemli bir kitap.” (Leyla Alaton, Esquire, Şubat 1996)

Emre Yılmaz’ın en çok satanlar listesinde birinci sıra­da bulunan kitabı sansüre uğradı.

Kitap 1996’da genel ahlaka aykırı bulunarak Ankara 1. Sulh Ceza Hâkimliği tarafından toplattırıldı.



Gerçekçi Çıkış Yolu (TÜSİAD’ın ilanı): 1970’li yıllarda Türkiye, tarihinin en ağır ekonomik krizlerinden birini geçiriyordu. Döviz sıkıntısı ekonomiyi durma nok­tasına getirmişti ve ülkede tüp, gaz ve margarin gibi mad­delerin sıkıntısı yaşanıyordu. Ekonominin tıkanması nede­niyle zaman zaman siyasete gerginlik damgasını vuruyor­du. 1979’un 12 Mayıs günü ise TÜSİAD, gazetelere “Ger­çekçi Çıkış Yolu” başlıklı, Ecevit hükümetinin uygulama­larını eleştiren tam sayfalık bir ilan verdi. Tirajı yüksek ga­zetelerde yayımlanan ilanlarda, enflasyonun düşürülmesi, ekonominin kayıt altına alınması gerektiği vurgulanarak zorlayıcı önlemlerle üretimin artmayacağı, olsa olsa eko­nomik yapının çarpılacağı, bunun da giderek rejimi değiş­tireceği vurgulanıyordu. Ülkeyi hürriyetçi demokrasi için­de refaha götürecek temel gücün hür teşebbüs olduğu be­lirtiliyordu:

“Şiddetli ihtiyaç duyduğumuz dış kredilerle, uygula­dığımız ekonomik sistem birbirine çok yakından bağlıdır. Pazar ekonomisinden gitgide uzaklaşan bir anlayışla, ne Batı dünyasında hak ettiğimiz yeri, ne yeterli kredileri ne de yatırımlara gerekli dış sermayeyi bulabiliriz.”

İlanların gazetelerde yayımlanmasının ardından, Baş­bakan Ecevit ile TÜSİAD’ın arası açıldı. Patronlar Kulübü, Ecevit hükümetini eleştirmediğini iddia ediyordu, ancak ilanlarda açıkça hükümetin ekonomi politikasıyla ilgili yo­rumlar yapılmaktaydı. Ecevit ilanları, “Bu devlet, işadam­larının muhtırasıyla hükümet kuramaz. Ülkede ancak hal­kın dediği olur” ve “Yeterli yardım ve kredi sağlama aşa­masına geldiğimiz bu noktada bıçaklanıyoruz. İçimizden bıçaklanıyoruz. Kendi kendimizi yabancılara haksız yere jurnal ediyoruz” değerlendirmelerini yaptı. Başbakan Ecevit, ilanların suç unsuru taşıdığını iddia ederken, TÜSİAD yetkilileri ise bunun aksini savundu. Her ne kadar TÜSİAD yönetimi, hedeflerinin Ecevit hükümeti olmadığını belirt­se de, bu ilanların 1979’da Ecevit hükümetinin düşürülme­sinde etkili olduğu kabul edilen bir gerçektir.



Gırgır Giren Eve, Dırdır Girmez (Devamı getiri­lemeyen başarılı Türk girişim örneği): Türkiye’de ba­zı efsanevi girişimciler, kılı kırk yararak önemli icatları gerçekleştirmiştir.

Gırgır süpürgeleri, bir dönem Türkiyesi’ne damgasını vurmuş efsanevi bir üründü. Türkçe sözlüğe, “halı süpür­gesi” ve “mekanik çalışan süpürge” anlamına gelen bir ke­lime olarak giren Gırgır’ın üretimine 1950’li yıllarda küçük bir atölyede başlandı. 1960’lı ve 1970’li yıllarda neredeyse girmediği ev kalmamıştı. Mutlaka her Türk ailesinin evin­de kullanılmış, el süpürgesinin yerini almıştı. Ünlü sloga­nı ise “Gırgır giren eve, dırdır girmez”di. Bu ürünün yara­tıcısı ise öğretmenlikten istifa ederek, küçük bir atölyede işe başlayan İzmirli sanayici Tacettin Hiçyılmaz’dı. Gırgır süpürgesinin ilginç bir doğuş fikri vardır. Hiçyılmaz’a bir arkadaşı tahtadan yapılmış bir model getirmişti. Aslında bu model oldukça basit, şişe fırçası gibi fırçası olan basit bir aletti. Arkadaşı geliştirmeye çalışıyor, ancak bir türlü başarılı olamıyordu. Hiçyılmaz, buradan hareketle yola çı­karak Gırgır’ın tasarımını oluşturdu. İlk yaptıkları süpür­ge çok gürültülüydü. Nihayet deneye deneye, son hâlini verdiler. İlk yapılan Gırgır çok gösterişli değildi, ama iş ya­pıyor diye satılıyordu. Satış miktarı günde 100 civarınday­dı. Ancak aradan 10 yıl geçip değişik modeller geliştiril­meye başlanınca satış miktarı günde 500’e kadar yükseldi.

Gırgır o kadar başarılı oldu ki, bir dönem 14 ülkeye süpür­ge ihraç eder duruma geldi. Bu ülkelerin arasında İngilte­re, İsrail ve Arap ülkeleri de vardı. 2002’de kendisiyle ya­pılan bir röportajda, elektrikli ev eşyaları üreten fabrika­sında hep ilkleri yapmakla övünüyordu: “Vantilatörü, elektrik ütüsünü Türkiye’de ilk biz yaptık, hiçbir şeyi tak­lit ederek piyasaya sürmedik.”

Gırgır, kendi döneminde böylesine önemli işler yaptı. Ancak teknolojik olarak kendini yenileyemediği için yeri­ni hızla elektrik süpürgelerine bırakmak zorunda kaldı. Bugün Gırgır, ikinci kuşak yönetiminde yeni ürünlerle ha­yat buluyor.




Bir dönem Türkiyesi’ne damgasını vurmuş efsanevi bir ürün olan Gırgır, devamı getirilemeyen başarılı bir Türk girişim örneği olarak kaldı.





Görülmemiş Kalkınma (DP’ye ait bir slogan): 1950’lerde iktidara gelen DP’nin iktisat politikası önceki hükümetlerden farklıydı; kalkınma stratejisi sanayileşme­ye değil, tarımsal üretimin artırılmasına dayanıyordu. Bu­nunla beraber, tek parti iktidarı döneminde iyice ihmal edilmiş olan tarımı canlandırmak için toprak reformu yap­mak yerine, makineleşme ve tarım alanlarını genişletme politikası benimsendi. Yapılan yatırımlar sonucunda ta­rımsal üretim yüzde 60 oranında arttı. Piyasa ekonomisine bağlı özel girişimcinin ortaya çıkışı, sanayileşme, traktö­rün ve gübrenin tarım hayatına girmesi, Türkiye insanının günlük hayatını da değiştirdi. Köylünün satın alma gücü arttı. Böylece Anadolu’da ülkenin genel havasını değişti­ren bir zenginlik oluşmaya başladı. Köylü hızla şehirlere ve sanayi bölgelerine akıyordu. Bu yeni durum, sonraki dönemin en önemli sorunlarından birini oluşturacak, kır­sal göç ve gecekondulaşmayı da beraberinde getirecekti. Gecekondulaşma yadırganıyor, fakat diğer taraftan da ser­mayeye ucuz emek gücü sağlayan kentsel mekânlar olma­sı dolayısıyla olumlu karşılanıyor ve görmezden geliniyor­du. Ekonomik alanda başarıya ulaşılmasıyla, yoksulluktan kaynaklandığı kabul edilen tüm sosyal ve kültürel prob­lemlerin çözüleceğine inanılıyordu. Amerikan yardımla­rıyla tanışan Türkiye’de imar hareketi başlamıştı. Büyük barajların temelleri atılıyor ve pek çok fabrika hizmete açı­lıyordu. Cumhuriyet dönemine demiryolları damgasını vurmuştu, fakat Amerikan yardımları çerçevesinde kara­yollarına ağırlık verilmesiyle Türkiye’de gerçek anlamda ulusal denebilecek bir pazar oluşmaya başladı. Bütün bun­ları Başbakan Adnan Menderes, “görülmemiş kalkınma” olarak değerlendiriyordu.



Güneşi Özledik (Zeki Triko’ya ait bir ilan çalış­ması): 1997’de Zeki Triko’nun “Güneşi Özledik” ilanı, dinci-laik tartışmalarının ve siyasi gerginliklerin yaşandığı bir döneme damgasını vurdu. Ünlü reklamcı Hulusi Deri­ci, Atatürk fotoğrafları koleksiyoncusu Eriş Ülger’den al­dığı Selahattin Giz’e ait olan Atatürk’ün hiçbir yerde ya­yımlanmamış olan Florya sahilinde 1936’da çekilmiş bu fotoğrafıyla ilan hazırlanmıştı. “Güneşi Özledik” başlığını taşıyan ilan, kamuoyu üzerinde büyük bir etki yarattı. “Güneşi Özledik” ilanının Refahyol iktidarının ömrünü ne derece etkilediği bilinmez, ama genel hoşnutsuzluk, ikti­darın sonunu hızla getirecekti.





H


Hacı Murat (Otomobille tanışan Türklerin oto­mobilleri kişiselleştirmeye yönelik ilk örneği): Hal­kımız yeni tanıştığı her şeyi sever ve ona hemen güzel bir ad takarak kendiyle özdeşleştirir. Yaratıcı Türk insanımız, Tofaş’ın ürettiği kuş serisinin ilki olan çelik gövdeli Murat 124’e nedendir bilinmez, bu adı takmıştır. Yıllardır Murat­lara neden Hacı Murat dendiği bilinmemektedir.

1971’den 1976’ya kadar Bursa’da Murat 124 adıyla üretilen ve halk arasında Hacı Murat olarak adlandırılan “Hacı Murat”lar, dünyanın en çok satan otoları arasında yer alırken Türkiye’de üretilen ilk çelik gövdeli otomobil olarak da döneme damgasını vurmuştur. Murat 124, 30 yıl sonra Opet’in reklam filminde başrolü Cem Yılmaz’la pay­laşarak yeniden moda oldu. Elinde Murat 124’ü olanlar, oto sanayilerine giderek yeniletmek istediler. Reklam fil­minin kahramanı Güzel İnsan Taşıma Taşıtı’nı (GİTT) ya­ratan Hasan Uysal’ın kapısını “Bizimkini de GİTT’e ben­zet” diye aşındıranlar oldu. Son olarak, Hacı Murat’ın hac­ca gitmişliği yoktur ve kendisine bu ismin neden takıldığı tam anlamıyla bir sırdır.




“Murat 124’’ün hacca gitmişliği yoktur, ama yaratıcı Türk insanı­mız ona “Hacı Murat” der.



Hacıağa: (Bkz. Savaş Vurguncuları).



Hafakan Ruhu (Sıkıntıya, bunalmaya ve strese iyi gelen meşhur ilaç): Şimdiki kuşağın, Hafakan Ru­hu’nu hatırlayacağını hiç zannetmiyoruz. Zamanında id­dia edilirdi ki bir kahve fincanı suya dört beş damla dam­latılıp içilen bu ilaç, sıkılmış, daralmış, “Bunalıyorum ülen!” diye bağırmak üzere olanlar için şifa kaynağıydı. Bu hafakanın ne tür bir şey olduğu bilinmezdi, ama sıkıntıya, tere, biraz sinire neden olduğu belliydi. Kimilerine göre de bu bir canlıydı. Cüneyt Arkın’ın Dünyayı Kurtaran Adam fil­mindeki bol pelüşlü dev yaratıklara benzer bir varlık ola­rak tahayyül edilirdi. Bir insanı hafakan bastığında ya da boğmaya çalıştığında önce yüzüne bir avuç kolonya çarpı­lır, ellerle ya da ele alınan bir şeyle rüzgar yapılırdı. Sözlük­teki karşılığı ıstırap, sıkıntı, çarpma, bunalma ve yürek oy­naması olan Hafakanlara karşı 1930 ve 40’lı yıllarda meş­hur bir sakinleştirici kullanıyorlardı: “Hafakan Ruhu”. Ar­tık piyasada bulunmayan bu ilacı, Süleyman Ferit Eczacı-başı Müstahzarat ve Itriyat Fabrikası üretiyordu. 1928’de üretilen bu ilacın halk arasında tutulması ve isminin günü­müze kadar ulaşması da şaşırtıcı değil. Çünkü ürünün is­miyle işlevi tam olarak uyuşuyordu. Şişesinin üzerinde “Yürek çarpıntısı, baş dönmesi, göz kararması ile bulantı ve sinir rahatsızlığından mütevellit titreme ve baygınlığa gayet nafidir” açıklaması yer alırdı. Hafakan Ruhu için Ec­zacı Mehmed Daim tarafından 1929’da yayımlanan “Türk Tıbbi Müstahzaratı” adlı kitapta şu ifadelere yer verilmişti: “Ferit Hafakan Ruhu, hususi bir terkipte yapılmış olup her türlü asabi teheyyücatta, bayılmalarda, sinir nöbetlerinde, tıkanıklıklarda emsalsiz bir ilaçtır. Seyahatte, deniz ve karayolculuğunda herkese lazımdır. Bir damlası bir miktar su­da içildiği zaman taze hayat ve ferahlık vermekle tanınmış bir Türk müstahzaratıdır.” (aktaran Mert Sandalcı, Eczacı-başı İlaç Sanayi 2003 Eczacılar Günü Broşürü)

Vakti zamanında Hafakan basmalarına iyi gelen Hafa­kan Ruhu’na bugün ne kadar ihtiyacımız var değil mi?




Sözlükteki karşılığı ıstırap, sıkıntı, çarpma, bunalma ve yürek oy­naması olan Hafakanlara karşı 1930 ve 40’lı yıllarda kullanılan Hafakan Ruhu meşhur bir sakinleştirici ilaçtı.



Halk Kumar Oynamıştır: (Bkz. Banker Faciası).



Halk Şirketi (Cumhuriyet tarihinin halka ait ilk şirketi): Ankara, Cumhuriyet’in ilk yıllarından itibaren sermaye birikimine destek olacak bir yönlendirme içine girmişti. Daha Cumhuriyet ilan edilmeden önce 1922’de Türkiye Millî İthalat ve İhracat Anonim Şirketi kuruldu. Şirketin kurucuları arasında 54 milletvekili ve 37 tüccar bulunmaktaydı. Gazetelerde çıkan haberler şirketin yeni rejimin bir şirketi olduğunu gösteriyordu. Yine o dönemde gazetelere verilen ilanlarda şirkete yönelik hükümet deste­ği vurgulanıyor ve halkın hisse senedi alması isteniyordu. Şirket her yerde iş yapmasına, yaptığı işlerin çoğunu ka­mu sektöründen almasına karşın zarar ediyordu. Bu duru­mu gören hükümet, Maliye Bakanlığı kanalıyla iflas etmek üzere olan şirketin 90 bin liralık hissesini alarak devleti şir­kete ortak etti. Ardından şirketin yönetimi, hükümetin “itimat ettiği” kişilerle donatıldı. Bu güvenilir kişilere rağ­men şirket bir süre sonra yine zarar etti. Bu kez, hükümet tarafından herhangi bir açıklama yapıldı mı bilmiyoruz, ancak döneme ilişkin yorumlar, örgütlü yolsuzluğun ya­pıldığı yönünde. Mete Tunçay, şirketin çeşitli yolsuzlukla­ra karıştığını ve 1937’de fiilen, 1949’da ise hukuken son bulduğunu belirtmiştir. Şirket aslında o dönemde devlet eliyle zengin yaratmanın bir aracısı olma konumundadır.

İlk gerçek anonim şirket ortaklığının gerçekleşmesi için Türkiye’nin 1970’li yıllara kadar beklemesi gerekiyor­du. 1968’de halkın küçük tasarruflarını harekete geçirmek ve değerlendirmek amacıyla 100 milyon lira sermayeli Hastaş kuruldu. Hisselerinin yüzde yüzü halka açık ve bu hâliyle Türkiye’deki ilk gerçek anonim ortaklıktı. Politika dışında olan kuruluş eğitim, sağlık, turizm ve sanayi alan­larında yatırım yaptı. Dr. Suphi Baykam’ın önderliğindeki holding, başarısız bir girişim olarak popüler ekonomi tari­himizin sayfalarını süsledi.



Han-ı Yağma (Ünlü şair Tevfik Fikret’in bir şiiri): Tevfik Fikret bu şiiri İttihat ve Terakki iktidarı döne­minde yazdı. Peki, neden? İttihat ve Terakki yönetimi, ka­raborsa ve spekülatif kazançlara göz yumarak bilinçli bir şekilde Müslüman-Türk zenginlerin oluşmasına çalışıyor­du. Bir yandan karaborsayla mücadele eder gibi görünür­ken, bir yandan da kendilerine yakın grupların kayrıldığı bir düzen planlanmıştı. Talat Paşa da yolsuzlukları kabul etmekle birlikte, “Her harpte Türk olmayan unsurlar zen­ginleşiyor, bu sefer de Türkler zenginleşsin. Bu gerekliydi” diyerek politikasını savunmuş ve suçu daha çok Kara Ke­mal ve Topal İsmail Hakkı Paşa gibilerin üzerine atmıştır. Ünlü şair “Han-ı Yağma”yı işte böyle bir ortamda yazma gereğini duymuştu.

“Yiyin, efendiler yiyin; bu han-ı iştiha sizin;

Doyunca, tıksırınca, patlayıncaya kadar yiyin!

Bu harmanın gelir sonu, kapıştırın giderayak!

Yarın bakarsınız söner bugün çatırdayan ocak!

Bugün ki mideler kavi, bugün ki çorbalar sıcak

Atıştırın, tıkıştırın kapış kapış, çanak çanak... “



Hava Oyunları (Osmanlı’nın son dönemindeki bir tür borsa oyunu): Osmanlı Devlet bürokrasisi, aynı za­manda, Avrupalı sermaye gruplarının da çıkarlarını gözete­cek şekilde hareket ediyordu. 1875 yılına kadar süren bu ilk borçlanma çılgınlığı, aldıkları komisyonlar nedeniyle serma­yedarlar ve aracılar açısından son derece kârlı bir faaliyet alanıydı. Başta Galata’daki Havyar Han olmak üzere, kenar mahallelere kadar taşınmış olan sarraflar, halkı o zaman “Hava Oyunları” denilen, gerçekte kazananın da kaybettiği bir tür borsa oyununa alıştırmışlardı. Rüşvetin yaygın olma­sı nedeniyle, devlet memurları, “Bu kadar para, mal ve mülk nereden geldi?” diye sorulduğunda, “Hava oyunlarından kazandım” diyerek kendilerini savunuyorlardı.



Havalı Apollo (Makineleşmeyle tanışan yaratıcı Türk insanının, ilk şehirlerarası otobüse taktığı isim): Halkımız genellikle, yeni olan her şeye bir isim tak­mayı ve belki de sahiplenmek için bir benzetme yapmayı alışkanlık hâline getirmiştir. 1960’lı yıllarda, otomotiv sa­nayiinin başlangıç yıllarının en önemli firmalarından biri de, bugün varlığını Otokar adıyla sürdüren Terzi İzzet’e ait bir şirketti. Enteresan bir örnektir. Terzi İzzet, İstanbul Valisi Kırdar’ın daha sonra Menderes’in terziliğini yapan İzzet Ünver, İnönü’nün tavsiyesiyle otomotiv sanayiine girmişti. Şirket, İstanbul Bahçelievler’deki fabrikasında Türkiye’nin ilk şehirlerarası otobüsünü Magirus Deutz li­sansıyla üretmeye başlamıştı. Firmanın bu aşamaya gel­mesi kolay olmadı. İlk olarak, otobüs yapmak için Alman­ya’dan motor getirtilmiş, Pirelli’den de lastik temin edil­mişti. Bunun dışında ne yan ürün var ne de otomotiv sek­töründe çalışacak yetişmiş eleman. Türkiye’de o zamanlar otomotiv yan sanayii olmadığı için bütün yan sanayi ürün­leri fabrikada üretiliyordu. Örneğin, ülkede otobüsün ka­pısına takılacak kilit üreten firma yoktu. Bu nedenle kilit, anahtar, kalorifer, koltuk gibi bir sürü detay firma tarafın­dan üretiliyordu. Bu şartlar altında, 37 kişilik ilk otobüs pi­yasaya çıktı. Bu, Türkiye’nin ilk şehirlerarası otobüsüydü. 1967 yılında hava süspansiyonlu otobüsler yapılmaya baş­landı. 1968’de 45 kişilik araca 8 silindirli havalı motor konu­larak aracın boyu uzatıldı. Daha sonra araç İzmir Fuarı’na gönderildi. Tam bu sıralarda Amerikalılar da Apollo uzay aracını fırlatmışlardı. Otobüsü İzmir Fuarı’nda görenler araca “Havalı Apollo” ismini koydular ve bu isim zamanla benimsendi.



Hayali İhracat (Türklerin bırakamadıkları zarar­lı bir alışkanlık): 1980’lerde bu ihracat şekliyle tanışan Türkiye’nin, Hazine’si de bu ihracatla bilinçli olarak yağ­malandı. Nasıl mı? Anlatalım.

1980 sonrası, ihracatın Türkiye’nin döviz sıkıntısından kurtuluşunu sağlayacağı düşünülerek, bu alanda başlatılan seferberlik hareketiyle “teşvik tedbirleri”nde yeni düzenle­meler yapılmıştı. 1983’te çıkarılan Türk Parasının Kıymeti­nin Korunması Kanunu’nda yapılan bir değişiklikte de “Türkiye’ye her türlü yoldan ve cinsten döviz ithali ser­besttir. Hiçbir kayda tabi tutulmaz ve menşei araştırılmaz” denilmişti. Amaç, ihracatı teşvik etmek, korumak ve kolla­maktı. 1984’te “İhracatı Teşvik Kararı”nın 17. maddesiyle, “Başbakanlık Teşvik ve Uygulama Başkanlığı’ndan izin alınmaksızın hiçbir devlet kurulu ve denetim biriminin ih­racatçı şirketlerin imalatı, ihracatı, yurtiçi satış ve ticari iti­barını zedeleyici” bir uygulama yapamayacağı karara bağ­landı. 1985’te “Kaçakçılığın Men ve Takibine İlişkin Ka-nun”da yapılan değişiklikle ekonomik suça, ekonomik ce­za ilkesi getirildi. 1 Ocak 1987’den itibaren geçerli olmak üzere 1986’da çıkarılan bir kararname ile herhangi bir ihra­catta, naylon fatura olup olmadığına bakılmaksızın vergi iadelerinin ödenmesi sağlandı. Sistem böyle olunca, kısa yoldan para kazanmayı kendisine amaç edinen girişimci­nin tek yapması gereken şey, yaratıcı hayali ihracat yol ve yöntemlerini bulmaktı. Kimi zaman, naylon şirket ve fatu­ralarla gerçekte yapılmayan ihracat yapılmış gibi gösteril­di, fiyatlar şişirildi. Kimi zaman da ihraç edilecek mallar gümrüklerden geçerken, olmayan mallar varmış gibi be­yan edildi. Yüzde 35-40’lara varan ihracat teşvikleri etkisiy­le, 2 milyar dolar düzeyinde seyreden Türkiye’nin yıllık toplam ihracatı, 1987’de hayali ihracat ile birlikte 10 milyar doları aştı. 1984-1987 yılları arasındaki 4 yıllık dönemde gerçekleştirilen toplam ihracat ise 32 milyar 740 milyon do­lar oldu. Hayali ihracatın boyutları bugüne kadar tam ola­rak hesaplanamadı ve çelişkili rakamlar telaffuz edildi. Ör­neğin, IMF’nin hazırladığı bir raporda, Türkiye’nin 1984­1987 yılları arasında yalnızca OECD ülkelerine gerçekleş­tirdiği ihracatın yüzde 26’sının hayali olduğu saptandı. Pe­ki, ihracat hayali, belgeler sahte, öyle de olsa böyle de olsa ülkeye döviz girişi sağlanmıyor muydu? Dönemin Başba­kan Yardımcısı Kaya Erdem de zaten böyle düşünüyor ve neredeyse bu işin teşvik edilmesi gerektiğini söylüyordu. Gazetelere verdiği demeçte, “Ülke ekonomisine döviz ka­zandırdığı için bu hayali ihracat işinin teşvik edilmesi ge­rektiğini” söyleyecek kadar işi ileri götürmüştü. 1984-1990 yılları arasında 70 kadar siyasetçi ve bürokratla, toplam 256 firmanın adının karıştığı, 1993’ün rakamlarıyla devletin 50 trilyon lira zarara uğratıldığı “hayali ihracat”ta siyasi so­rumlular bulunamadı. Hayaliciler cephesinde ise, araların­da çok ünlü ve büyük firmaların da yer aldığı hayali ihra­cat vurgununda 58 firma hakkında dava açıldı. Ertan Sert, Turan Çevik ve Hasbi Menteşoğlu gibi işadamları hapis ce­zasına çarptırıldı. O zamanki hükümete yakın olan, bugü­nün de bazı büyük holding sahipleri, hayali ihracat yaptık­ları hâlde yargılanmaktan kurtuldu.



Hayali Mobilya Olayı: (Bkz. Yeğen Yahya Demi­rel Olayı).



Hayalperest Hamdi (Atatürk’ün Ahmet Hamdi Başar’a taktığı lakap): Serbest Cumhuriyet Fırkası’nın beklenmedik yükselişi, halkın hoşnutsuzluğunun bir kanı­tı olarak değerlendirilirken, fırkanın kapatılmasının ardın­dan Cumhuriyet önderleri kurdukları rejimi sorgulamaya başladı. Ülkede neyin yanlış gittiği yapılacak bir geziyle bizzat “Reis-i cumhur” tarafından saptanacaktı. Büyük bir uzmanlar kadrosunun da katıldığı gezilerden çıkan sonu­ca göre, durum pek de iç açıcı değildi. Merkezi ve yerel idare yöneticilerinin dışında hiç kimse rejimden memnun değildi. Üç ayı aşkın bir sürede tamamlanan gezi, yalnız yeni sorunların ortaya çıkmasına neden olmuş ve yeni isimlerin tanınmasını sağlamıştı. Bu gezilerin bir bölümü­ne, “Limancı” takma adıyla da tanınan ve Mustafa Ke­mal’in de “Hayalperest Hamdi” olarak çağırdığı Ahmet Hamdi (Başar) da katılmıştı. Başar, iktidar partisini eleştir­miş, yeni yollar önermiş, ancak görüşlerine itibar edilme­mişti. Geziden sonra Mustafa Kemal’in emriyle bir rapor hazırlamış, fakat bir türlü kendisine sunamamış ve bunun üzerine de İktisadi Devletçilik adını verdiği bir kitap yaz­mıştı. Aynı zamanda, İstanbul’daki Millî Tahmil ve Tahliye Şirketi’nin müdürü olan Ahmet Hamdi, halkın ve işçinin Serbest Fırka’ya kaymasını Halk Fırkası’nın izlediği yanlış politikaya bağlamaktaydı. Başar, devletçe korunan sanayi­cilere yönelik oldukça sert eleştirilerde bulunuyordu:

“Yeni gümrük tarifesinin arkasına sığınarak [malları] dünya fiyatından birkaç misli yükseğe satan basit ve şıma­rık bir sanayi türemeğe başlamıştı... İşte, demir telleri ke­serek çivi yapan, çiviyi dış piyasa fiyatının on misline sa­tan, millî sanayi olduğu için demir telleri de ham madde diye gümrüksüz sokan şu çivi fabrikası, eski medresenin yıkık duvarları arkasına kurulmuştur. İşte şu, yine dışarı­dan ham madde diye gümrüksüz getirdiği telleri sadece galvanize edip mamul hâlde yine on misline satan meşhur fabrika (!) Galata’da bir arsa karşılığındaki salaşın altında­dır. İşte şu bakır mamulatı fabrikası mahallemizin köşesin­de, eski bir taş evde kurulmuştur. Fabrikanın saçtan yapıl­mış bacasından her gün bütün mahalleye yayılan kurum, halka pencerelerini açmağa bile müsaade etmez. Mahalle­nin şikâyete bile hakkı yok! Bunlar vatanın selameti için çalışıyorlar.”

Her ne kadar kendisine Hayalperest Hamdi dense de, yaptığı eleştirilerin hiç de yabana atılır türden olmadığı anlaşılıyor. Bu arada, tek parti yönetimine ve Halk Fırkası merkezlerine ilişkin eleştirilerin sadece Ahmet Hamdi ile sınırlı olmadığının da bilgisini verelim.



Hayat Pahalılığı mı, Hayat Seviyesi mi? (Ekono­mi ikilemlerinden biri): Her devrin başlıca konuların­dan biri olan “hayat pahalılığı” 1957’de Meclis’te sözlü tar­tışmalara yol açtı. Muhalefetin hayat pahalılığı yakınmala­rına karşılık DP sözcülerinin bulduğu “hayat seviyesinin yükselmesi” deyimi politikacılara ve mizahçılara bol bol malzeme oldu. Nitekim 2 Mayıs 1957’de Meclis’te Hürri­yet Partisi Milletvekili Emrullah Nutku; “Sizin lügatinizde pahalılığın ismi hayat seviyesinin yükselmesidir” diyerek hükümeti yeriyordu.



Her Mahalleye Bir Milyoner (DP’nin meşhur sloganı): Her ne kadar “Her Mahalleye Bir Milyoner” sö­zü Demokrat Parti’nin bir sloganıysa da aslında milyoner olmanın temelleri, Genç Türkiye’nin ekonomi politikası oluşturulurken atıldı. Cumhuriyetin kalkınma modeli, “Bireylerin zenginleşmesiyle, devletin zenginleşeceği” beklentisi üzerine kuruluydu. Mustafa Kemal, kalkınmada milyonerlerin etkisinin olacağını düşünüyordu. Bu neden­le, 7 Şubat 1923’te verdiği Balıkesir Söylevi’nde zenginleş­menin ve milyoner olmanın önemine vurgu yapmıştı:

“Kaç milyonerimiz var? Hiç, binaenaleyh biraz parası olanlara da düşman olacak değiliz. Bilakis memleketimiz­de birçok milyonerlerin hatta milyarderlerin yetişmesine çalışacağız”.

Devlet gücünün ve olanaklarının, kişilerin zenginleşti­rilmesi için kullanılmasının, ulusal ekonominin geliştiril­mesi için gerekli olduğu fikrine, Kemalist iktidar olumlu bakıyordu. Mustafa Kemal Paşa’nın, 1922’de Sovyet Büyü­kelçisi Aralov ile yaptığı konuşma ise oldukça ilginçti. Mustafa Kemal Paşa’nın, “Türkiye’de işçi sınıfı yok, çünkü gelişmiş bir sanayi yok. Bizim burjuvamızı ise henüz bur­juva sınıfı hâline getirmek gerekiyor... Benim amacım, Anadolu tacirine yardım etmek, zenginleşmesini sağla­maktır” sözleri, onun toplumsal gelişme için nasıl bir sınıf­sal yapı öngördüğünü açıkça ortaya koyuyordu.

Cumhuriyetin ilanından sonra kaynakların kıtlığına rağmen Türkiye’nin imarı gündeme geldi. Bu nedenle devlet çeşitli yatırımlara girişti. Devletçiliğin ilk uygula­malarından biri demiryolu politikasıydı ve işlerin bir kıs­mı müteahhitlere ihale edildi. Demiryolları ihaleleri, ilk milyonerlerin oluşmasına da vesile oldu. Milyoner yarat­ma macerasının bir diğer durağında söz sırası DP’lilerdey-di. Başbakan Adnan Menderes 1 Ağustos 1952 günü “Her mahalleden bir milyoner yaratacağız” diyordu. DP, iktida­rının ilk yıllarında, dış yardımların da katkısıyla milyoner yaratma konusunda oldukça başarılı oldu.



Herkese İki Anahtar (DYP’nin gerçekleşmeyen en büyük vaadi): Türk halkı genellikle olmayacak vaat­lere alışıktır. Bugün şaka gibi, ama zamanında bazı siyasi­ler, İç Anadolu Bölgesi’nin bazı illerine “deniz getirme” vaadinde bile bulunmuştur. DYP Genel Başkan Yardımcısı Tansu Çiller, 1991’in Eylül ayında ekonomik programı açıklarken, “herkese iki anahtar” vaadinde bulunmuştu. Anahtarların biri eve, diğeri de arabaya aitti. Bu derece bol keseden vaat ilk kez yapıldığından ve gerçekçi bulunma­dığından üzerinde uzun süre konuşuldu.



Hortumlama ya da Horzum Olayı (Kemal Hor-zum’un Türk diline kazandırdığı bir kavram): 1985­1991 yılları arasında Türkiye’nin gündeminden adı hiç düşmeyen Kemal Horzum’u, gazeteci Atilla Akar, “Mil­yarların kapkaççısı, Emlak Bankası’nı dolandıran adam, mafya ile içli dışlı biri, İsviçre’deki kara paraların ve gizli hesapların sahibi, yüksek bürokrat ve siyasetçileri satın alan kişi, hayali ihracatçı, kaçakçı, Özal suikastının ardın­daki adam” olarak tanımlamaktadır. Sanayi ve Teknoloji Bakanlığı’nda memur olarak çalışan Kemal Horzum, ger­çekte çok enteresan bir insandı. 12 Eylül’den sonra ticaret yaşamına atılan Horzum, üst üste Ankara vergi şampiyonu ve ihracat birincisi ilan edildi. Yıldızı hızla parladı ve iş çev­relerinde saygın bir yer edindi. Bir yandan Afyonspor’un başkanlığını yürüten Horzum, bir yandan da 12 Eylül son­rasının siyasi oluşumlarına destek veriyordu. Bir zamanlar kumarhane olarak kullanılan ünlü “Mavi Ev”i MDP’nin emrine veren Horzum, Başbakan Özal’ın İcraatın İçinden programını hazırlayan AVA Ajans’ın da kurucuları arasın­daydı. Hakkında açılan davalar arasında en çok ses getiren Emlakbank’ın dolandırılmasıydı. Nedeni de dolandırılan paranın büyüklüğüydü: 50 milyon 643 bin Amerikan dola­rı ve 26 milyon 500 bin İsviçre frangı. Ancak bilirkişi rapor­larında bu miktar daha da artıyordu. Basında çıkan haber­lerde başka rakamlar da telaffuz ediliyordu. Ancak kesin olan, miktar ne olursa olsun bu paranın o döneme göre bü­yük bir servet olduğuydu.

1985’te Horzum’la birlikte yedi bankacının da sanık olduğu davanın görülmesine Ankara 3. Ağır Ceza Mahkemesi’nde başlandı. Bu arada Horzum, Emlak Bankası Ge­nel Müdürü Bülent Şemiler’in çabaları ve İnterpol’ün kat­kılarıyla 1988’de İsviçre’de gözaltına alınarak Türkiye’ye iade edildi. 7 Aralık 1988, Horzum açısından önemli bir gün olacaktı. Horzum’un avukatları, aynı dava ve suçlar­dan yargılanan Nilgün Damgacı ve Fikret Öngen’in tahli­ye edilmeleri nedeniyle Horzum’un da tahliyesini isteye­ceklerdi. Horzum’un avukatlarının bu talebi, mahkeme heyetinde bire karşı iki oyla kabul edildi. Bu karar ka­muoyunda büyük tepki uyandırırken Emlak Bankası cep­hesinde şok etkisi yarattı. Bu arada Horzum olayı nedeniy­le, siyasi arenada istifalara varan çalkantılar yaşanırken, davada da ilginç gelişmeler oldu. 1991’de tahliye edilen Horzum, belirlenen yasal süre dolmasına rağmen, yasal faiziyle birlikte geri verilmesi gereken Emlak Bankası pa­ralarını henüz ödememişti. 1992’de Ankara’da yakalanan Horzum, mahkeme kararına rağmen devlete olan borcunu geri ödemeyi reddetti. Alacağını tahsil edemeyen Emlak Bankası da mahkemeye başvurdu. Fakat 26 Eylül 1993’te Ankara 5. Asliye Hukuk Mahkemesi, Horzum hakkında if­las kararı verdi. Horzum, Mart 1994’te hapis cezasını ta­mamlayarak serbest bırakıldı.





I-İ


2000’lerin Krizleri (Ardı ardına yaşanan son kriz­ler): Türkiye, 1999’da IMF’yle imzaladığı yeni “stand-by” anlaşmasıyla, artık kronik hâle gelen “Enflasyonu Düşür­me Programı”nı hayata geçirmeyi planlıyordu. Ancak bu planı hayata geçirme kararının üzerinden çok geçmeden, 22 Kasım 2000 ve 21 Şubat 2001’de peş peşe iki kriz yaşa­dı. Çünkü Türkiye gibi ülkelerde, enflasyonun aşağıya çe­kilmesi hedefi, kendi içinde bazı riskleri de barındırmak­taydı. Enflasyon tıpkı debisi yüksek bir nehir gibiydi ve suyun miktarı azaldıkça daha önce fark edilmeyen kayalar ortaya çıkabilirdi. Bunları tek tek ayıklamadan artık o ne­hirde yol almak mümkün değildi. Krizin nedeni, iktisatçı­lar arasında da tartışmalara neden oldu. Ekonomist Mus­tafa Sönmez, krize neden olarak son 20 yılın biriken sorun­larını görüyordu. Bunların içinde en etkili olanı Ziraat, Halk ve Emlak Bankası gibi kamu bankalarının görev za­rarlarıydı. 2000 sonunda 20 milyar doları aşan görev zarar­ları, Hazine tarafından karşılanamamış ve söz konusu ka­mu bankaları, Türkiye’nin ödeme sistemini kilitleyerek ya­şanan son krizin pimini çeken aktörler olmuşlardı.

2001 krizinin ortaya çıkış şekli ise oldukça ilginçti. 1999 seçimlerinden sonra DSP-MHP ve ANAP’tan oluşan ANASOL-M koalisyon hükümeti iş başındaydı. ANASOL-M hükümeti döneminde yolsuzluklarla mücadele esas alını­yor ve Türkiye’de yeni bir dönemin kapısı açılıyordu. Cumhurbaşkanı Sezer’in, Devlet Denetleme Kurulu’nu devreye sokarak, kamu bankalarını görev zararlarıyla ilgi­li olarak incelemeye aldırması, pek yakında devletin zirve­sinde yaşanacak krizin de ön habercisi gibiydi. 19 Şubat 2001’de yapılan MGK toplantısında şiddetli tartışmalar yaşandı, anayasa kitapçığı fırlatıldı ve hükümet üyeleri toplantıyı terk etti. Gün boyu yaşanan tartışmalar ekono­miye de yansıyınca, 21 Şubat’ı 22 Şubat’a bağlayan gece, döviz kurunun serbest bırakılmasıyla dolar 680 bin liradan 1 milyon 380 bin liraya çıktı. Krizden sonra Kemal Derviş Dünya Bankası’ndaki görevini bırakıp Türkiye’ye geldi ve Ekonomiden Sorumlu Devlet Bakanı oldu. 2001’de Güçlü Ekonomiye Geçiş Programı uygulanmaya başlandı ve Tür­kiye’de yeni bir dönem başladı.



İmparator (Vehbi Koç’a verilen isim): Koç, 1920’li yıllarda Ankara’da açtığı bakkal dükkânından Türkiye’nin ilk ve en büyük holdingini yarattı. Türkiye’de özel girişim­ciliğin tarihi bir anlamda Koç’un tarihi oldu. Koç’un ticari yaşamı, Ankara’nın başkent oluşuyla değişti. Başkentte hızlanan inşaat işleri ve devlet taahhütleri, devlet memur­larının yarattığı talep ve ticareti ellerinde tutan azınlıkların Anadolu’yu terk etmeleri, Müslümanlara dolayısıyla da Koç Ailesi’ne elverişli gelişme olanakları yarattı. Faaliyet alanını esas olarak yabancı şirketlerin bayiliği ve mümes-sillikleriyle genişleten Koç’un 1946’daki, Amerika gezisi, Vehbi Koç’un tüccarlıktan çıkıp sanayiciliğe geçişinin baş­langıç noktası oldu. Koç, ABD’de General Electric firma­sıyla Türkiye’nin ilk ampul fabrikasını kurmak üzere bir anlaşma imzaladı. Amerikan sermayesinin Türkiye’deki ilk ortak girişimi olan bu yatırımı, diğer çokuluslu şirket­lerle imzalanan üretim izni anlaşmaları izledi. Koç toplu­luğu, bünyesindeki şirket sayısı 25’e ulaştığında holding­leşme kararı aldı. Koç Holding, 1963’te kurulmasıyla, kü­çük bir aile işletmesinden, gerçek bir şirketler topluluğuna ulaşılarak Türkiye’ye dünya standartlarında yeni bir şirket modeli kazandırıldı. Bu tarihten itibaren Türkiye’de holding sayısı artmaya başladı. Türkiye’de faaliyet göster­diği her alanda ilklere imza atan Koç, aynı zamanda özel sektöre de örnek oldu. Sakıp Sabancı, otobiyografisinde, Koç’un yönetimini holding olarak yeniden yapılandırma­sının kendilerine örnek olduğunu belirtir. Bu yaklaşımın Türkiye’de sadece Sabancı grubuyla sınırlı kalmadığını tahmin etmek hiç de zor değil. Türk kapitalistlerinin duayeni olan Koç, siyasi partiler arasında arabuluculuk gi­rişimleri ve lobi faaliyetlerinde de başı çekti. İktidara gelen her hükümet, Koç’un görüşlerine dikkat etmeye çalıştı. Koç topluluğu bugün, otomotiv ana ve yan sanayii, daya­nıklı tüketim malları, perakende, enerji ve maden, turizm ve hizmetler, dış ticaret, bankacılık, sigorta, inşaat malze­meleri, bilgi teknolojileri sektörlerinde faaliyet gösteren Türkiye’nin en büyük özel sektör kuruluşudur.



İmza Otomobili Olayı (Otomotive Jet-Pa İmza­sı): İmza otomobili, yerli otomobil üretme konusunda ba­şarısız denemelerden biri olarak tarihteki yerini aldı. Tür­kiye’de yerli otomobil fikri, 1950’lerden itibaren Türklerin rüyalarını süsledi. Önce Verdi Kardeşlerin Amerikan ciple­rinin montajlarını Tuzla’da gerçekleştirmelerinin ardından toplumun zihninde artık Türkiye’de üretilecek otomobil fikri oluştu. Devrim ile bu yönde ilk adım atıldı. İkinci adım ise Anadol’du. Fakat Anadol’un üretimine 1984’de son verildi. Anadol’u, Çağdaş ve Böcek gibi diğer otomo­biller takip etti.

Uzunca bir aradan sonra bu konuda atılan adımlardan biri de Jet-Pa Holding’den geldi. 1999 yılında Jet-Pa Holding “İmza” markasıyla piyasaya girmeye çalıştı.

Jet-Pa Holding’in Yönetim Kurulu Başkanı Fadıl Ak-gündüz, 1999’da lanse ettiği İmza’nın ilk uluslararası Türk markası olduğunu iddia etti. İmza, “Türkiye’nin ilk dünya otomobili” sloganıyla tanıtılmasının ardından dünya bası­nının da ilgisini çekti. Jet-Pa Holding’in Yönetim Kurulu Başkanı Fadıl Akgündüz, 2001’de Siirt’te deneme üretimi­ne başlanacağını ve 10 bin adet İmza üreteceklerini açıkla­dı. İmza 2000 yılında Cenova (Geneva) fuarında bütün dünyaya tanıtıldı. Akgündüz, Türkiye’nin ilk yerli otomo­



bilini üreteceğini ve aslında 20 bin dolar edecek İmza mar­kalı bu aracı 4 bin dolara satacaklarını söylüyordu. Akgün-düz’ün, bu otomobil için İngiltere merkezli Jaguar’a tasa­rım yapan bir firmayla çalıştıklarını söylemesine rağmen Jaguar yetkililerinin, “Biz tasarım için kimseyle çalışmıyo­ruz, kendi tasarımlarımızı kendimiz yapıyoruz” şeklinde­ki açıklaması projenin üstündeki kuşkuları artırmıştı.

Yurt dışından yüksek kâr vaadiyle para topladığı ge­rekçesiyle hakkında hem Türkiye’de hem de Almanya’da soruşturma açılan Jet-Pa Holding’in patronu Fadıl Akgün-düz, İmza konusunda başarılı olamadı ve İmza da yalnız­ca prototip olarak kaldı.



İSKİ Skandalı (CHP’nin halkın gözündeki ima­jını yerle bir eden en önemli yolsuzluk olayı): Her

şey, İstanbul Su ve Kanalizasyon İdaresi (İSKİ) Genel Mü­dürü Ergun Göknel’in yanında basın görevlisi olarak çalı­şan Feray Karvar ile gizlice nişanlanması ve ardından sade bir törenle evlenmesinden sonra başladı. Göknel açısından her şey yolunda gidiyordu, ancak bazı yayın organlarında, boşandığı eşi Nurdan Erbuğ’a 11 milyar lira verdiği iddia­ları ortaya atılınca, Göknel’in bu parayı nereden bulduğu sorusu akla geldi.

Türk siyasi hayatına “İSKİ Skandalı” olarak geçen olaylar zincirinin ilk halkası aslında aldatılan bir kadının intikam hırsı sonucu ortaya çıkmıştı. Göknel’in eski karısı Nurdan Erbuğ kocasının boşanacağını anlayınca evine gizlice yerleştirdiği mikrofonlarla Göknel’in Türkiye’de “şok” etkisi yaratacak konuşmalarını kaydetmişti. Erbuğ, daha sonra kasetleri Mülkiye Müfettişlerine vererek olayın ortaya çıkmasını sağladı. Göknel’in mal varlığı 1989’da sa­dece ipotekli bir ev ve otomobil iken, 1993’te milyarlara ulaşmıştı. Tartışmalara neden olan da bu büyük servetti. Gerçek olan bir başka şey de Göknel’in eski eşine boşan­mak için 9 milyar lira vermiş olmasıydı. Erbuğ, parayı İs­tanbul’daki bir Japon bankasına yatırmıştı. Söz konusu pa­ranın teslimine emekli Orgeneral Ramiz Erdem de tanık olmuştu. Nurdan Erbuğ’a göre, Göknel’in serveti 150, ku­zenine göre 400 milyar liranın üzerindeydi. Göknel ise bu servetin ölen halasından miras kaldığını ileri sürüyordu.

Her yeni gün, İSKİ skandalına yeni halkalar ekleniyor­du. Skandalın ortaya çıkması üzerine İstanbul Büyükşehir Belediye Başkanı Prof. Dr. Nurettin Sözen ile Göknel’in 15 yıllık dostluğu da sona erdi. Çünkü iddiaların bir ucu da Sözen’e dokunuyordu. Sözen, yolsuzluk ve rüşvetin dön­düğü İSKİ’nin Yönetim Kurulu Başkanı’ydı ve yapılan yol­suzluklardan haberdar olmaması mümkün değilmiş gibi görünüyordu. SHP Genel Başkanı Erdal İnönü’nün İSKİ olayını aylar önce öğrendiği ve politikadan ayrılma kara­rında bunun rol oynamış olabileceği tartışılmaya başlandı. İlerleyen günlerde SHP ve İSKİ’ye en fazla rüşvet veren işadamlarının isimleri ortalığa dökülmeye başlamıştı. So­ruşturma sürerken, İSKİ müteahhitlerinden toplanan pa­raların tutanakla SHP’ye teslim edildiği anlaşıldı.

Artık skandalın ucu SHP’ye kadar dayanmıştı ve Çalış­ma Bakanı Moğultay’ın irtikaba iştirak suçundan sanık ola­rak ifadesinin alınabilmesi için dokunulmazlığının kaldırıl­ması isteniyordu. Ancak TBMM Başkanı Hüsamettin Cin-doruk, dokunulmazlığın kaldırılması istemiyle gönderilen dosyayı, “usul hatası” nedeniyle savcılığa iade etti. 1994’ün Ocak ayının ilk günlerinde, Göknel’le birlikte İSKİ’de rüş­vet havuzu oluşturarak irtikap (nüfuzu kötüye kullanmak) suçu işledikleri iddiasıyla 12 yıla kadar hapis istemiyle yar­gılanan İstanbul Belediye Başkanı Nurettin Sözen ve SHP İl Başkanı Yüksel Çengel aklandı, Göknel ve yardımcısı da tahliye edildi. Böylece Göknel’le Kurtaran’ın tutuklu ola­rak yargılandığı yalnızca Klor Davası kaldı. Hakkındaki en önemli dava olan “Klor Yolsuzluğu” davasında Göknel, yardımcısı Ziya Kurtaran ve Ticaret Daire Müdürü Haluk Berksoy, 8 yıl 4 ay hapis cezasına çarptırıldı. İSKİ’ye klor satan Halil Bezmen ise beraat etti. İlerleyen günlerde SHP’nin genel başkanı değişti. Yeni Genel Başkan Murat Karayalçın, İSKİ Skandalı’na rağmen “pırıl pırıl bir parti” devraldığını söyledi. Ancak kamuoyu araştırmalarına göre, skandal nedeniyle halkın SHP’ye olan desteği ciddi oranda azalmıştı. 2002’de Ergun Göknel tekrar televizyon ekranla­rında göründü. Fakat bu kez Kim 500 milyar ister? adlı ya­rışma programına katılan bir vatandaş olarak. Göknel ya­rışmaya katılma gerekçesini “maddi sıkıntıda olması” şek­linde ifade etti. Büyük ödül için yarışan Göknel, Fatsa’nın hangi il sınırları içinde olduğunu bilemeyince, 500 milyon liralık ödülle yetinmek zorunda kaldı.



İsmail Özdağlar’ın Rüşvet Skandalı (Özal döne­minin rüşvet skandalı): 34 yaşında bakanlık koltuğuna oturan İsmail Özdağlar’ın siyaset yaşamı çok uzun ömürlü olmadı. 1984’te UM Denizcilik şirketinin sahibi Uğur Men-genecioğlu, Devlet Bakanı ve ANAP Manisa Milletvekili İs­mail Özdağlar’ın kendisinden rüşvet istediğini Başbakan­lık Danışmanı Adnan Kahveci’ye bildirdi. Mengenecioğlu, Kahveci’nin isteği üzerine Özdağlar ile buluştu ve araların­da geçen konuşmayı banda aldı. Bantta 50 milyonluk rüş­vetin 25 milyonluk bölümüne ilişkin konuşmalar yer alı­yordu. Bant Başbakan Turgut Özal’a iletildi ve Özdağlar’ın istifa ettiği haberiyle birlikte, hakkında “ciddi yolsuzluk” iddiaları olduğu Başbakanlık açıklamasıyla kamuoyuna duyuruldu. Özdağlar, “rüşvet almak ve görevini kötüye kullanmak” iddiasıyla 1985’te Yüce Divan’a sevk edildi. Davada, Başbakan Turgut Özal da tanık olarak dinlendi. Özal, Özdağlar’ın kendisine, ünlü psikanalist Freud’u hak­lı çıkarırcasına “Ben ilk defa böyle bir şey yapıyorum. Yap­mamın sebebi küçüklüğümde çok sıkıntı çekmemdir” de­diğini aktardı. Tanık ifadelerini ve dava kanıtlarını “rüş­vet” suçlaması için yeterli görmeyen Yüce Divan, Özdağ-lar’ı rüşvetten değil, ancak “görevini kötüye kullan-mak”tan 2 yıl hapis ve 30 bin lira ağır para cezasına çarp­tırdı. Çürük elma ayıklanmış, iktidar partisi “kendi içlerin­den biri olmasına rağmen” gözünün yaşına bakmamıştı.



İspat Hakkı (DP’yi bölen, siyasi tarihin en sert ve ciddi sonuçları olan tartışma konusu): Başbakan Adnan Menderes’in siyasi hayatında dönüm noktası olan “ispat hakkı” konusu, ekonomik daralma sebebiyle kuru­lan “Döviz Tahsis Komisyonu”nun çalışmalarından kay­naklanmıştı. DP’yi bölünmeye sürükleyen gelişmelerin te­melinde eski Ceza Kanunu’nun 481. maddesi yatıyordu. Buna göre gazeteler bir kişiyi yolsuzluk, hırsızlık gibi se­beplerle suçlama hakkına sahip değillerdi. Bu iddialarını kanıtlayacak belgelere sahip olsalar bile bunların yayım­lanması mümkün değildi. Tek parti döneminde toplumda infial doğurması muhtemel skandalların önünü kesmek amacıyla çıkarılan yasanın istisnası devlet memurlarıydı. Memur ve müstahdemler hakkında bir suçlama söz konu­su olduğunda iddianın ispatı, delillerin ibrazı mümkündü. Siyasetçilere gelince 1949’da Yargıtay onların devlet memu­ru sayılamayacağına dair verdiği kararla siyasetçileri “hak­kında belge açıklanamayacak kişiler” sınıfına sokmuştu.

Komisyondan döviz talebinde bulunan ama alamayan iş adamlarının ihbarları bir yana, beş bakandan oluşan ko­misyonda görevli bazı bakanların tahsislerden yüzde 10’a varan oranda komisyon aldıkları söyleniyordu. Bu arada DP işi, iddiaları gündeme taşıyan gazeteleri hatta bu gaze­teleri basan matbaaları kapatmaya kadar götürmüştü. Baş­bakan ve çevresindeki kadro, milletvekili ve bakanların sı­radan devlet memuruyla aynı şekilde değerlendirilmesine karşıydı. 1949’da Zafer gazetesinin yayına başlamasına ka­dar Demokrat Parti kendisini destekleyen bir yayın orga­nına sahip değildi. Sadece bazı gazetelerin ya da gazeteci­lerin kişisel destekleri vardı. Menderes, kendisine yakın bir basın ortamı oluşturmaya karar verdi ve basını zor du­rumda bırakan yeni bir basın kanunu hazırladı. Gazeteci­ler için yüksekokul mezunu olma şartı getirildi. Bu da yet­medi, gazete kâğıdına büyük oranlarda zam yapıldı. Çok geçmeden gazeteleri ayakta tutan tek sağlam gelir kayna­ğı olan resmî ilan hükümet yetkisine alındı. Zamanla ikti­dar istediği gazeteye ilan musluğu açıp istemediğine ka­patır konuma geldi. Rahatsızlık o boyuta tırmandı ve tu­tuklanan gazeteciler konusu öylesine dal budak sardı ki DP içinde bazı milletvekilleri hükümeti, hatta doğrudan Menderes’i suçlamaya başladılar. Bu vekiller “hükümetin manevi şahsiyeti aleyhine” suç işledikleri iddiasıyla mah-küm edilen gazeteciler için ispat hakkı istiyorlardı. Ancak Menderes bunu kabul etmedi. İspat hakkı isteyen millet­vekillerinden dokuzunu partiden ihraç edince, 10 millet­vekili istifa etti. Fakat krizlerin ardı arkası kesilmedi. Tica­ret Bakanı Sıtkı Yırcalı hakkında verilen gensoru DP Mec­lis Grubu’nu patlama noktasına getirdi. Bütün kabine top­tan istifa etti. Menderes kürsüye çıkarak “Siyasi kaderimi sizin oylarınıza terk ediyorum” şeklinde dramatik bir ko­nuşma yaparak durumu toparladı. Teşekkür için kürsüye çıktığında heyecan içinde “Dilerseniz hilafeti bile getirebi­lirsiniz” diyordu.



İthal İkamesi: (Bkz. Montajcılık).





K-L


Kara Çete (İttihat ve Terakki Gıda Bakanı Kara Kemal’in çetesine verilen ad): Gıda Bakanı Kemal Bey, İttihat ve Terakki’nin en ilginç simalarından biriydi. Mil­letvekili olmayan tek hükümet üyesi olan Kemal Bey, halk arasında “Zülüflü” veya “Kara Kemal” lakaplarıyla anılı­yordu. İttihat ve Terakki’nin Genel Merkezi’nde Talat Pa-şa’ya “Büyük Efendi”, Kemal Bey’e de “Küçük Efendi” de­niliyordu. Kara Kemal, parti içinde olağanüstü örgütlen­me yeteneğiyle tanınmıştı ve savaş sırasında da fırıncı, bakkal, manav, kasap gibi esnaf ve sanatkar kesimini ör­gütlemişti. Esnaf örgütünü güçlü bir yapı hâline getirmiş, eski loncaları canlandırmış ve esnaf arasında birlikteliği sağlamıştı. Hamallar Teşkilatı ise bir tür komando kuvve­tiydi. Babıâli Baskını’nda Enver Paşa’nın sivil militanlarını Babıâli’nin kapısına yığan da ondan başkası değildi. Sait Halim Paşa ve Talat Paşa kabinelerinin kuruluşu sırasında, en önemli rolleri üstlenmişti. Resmî hiçbir sıfatı olmadığı hâlde kendi çevresinde yarattığı güç sayesinde İttihat ve Terakki’nin İstanbul Örgütü aracılığıyla çok güçlü bir de­rebeylik düzeni kurmuştu. Kara Kemal yeri geldiğinde, Talat, Enver ve Cemal’den oluşan üçlü yönetime gözdağı vermeyi de ihmal etmiyordu. Kendisinin istediği yapılma­dığı takdirde, emrindeki ayak takımına dayanarak her şe­yi alt üst edecek güçte olduğunu hissettiriyordu. Kara Ke­mal, görevinin ilk döneminde İstanbul’un sadece beslen­mesini tekeline almış bir kişiyken, daha sonraları İstan­bul’un ekonomik yaşantısının tek düzenleyicisi hâline gel­di. İddialara göre Kemal Bey, zenginleştirmeye karar ver­diği insanları, kendisine olan bağlılıklarına göre değerlen­diriyordu. Bu dönemde bulgur krallarından, pirinç, yağ ve şeker krallarına kadar savaş zengini bir zümre oluşturul­du. Yapılanların ardında “Kara Çete” olduğu değerlendi­rilmesi yapılırken, İttihatçıların tüm yargılanmalarında (1918, 1919, 1926) Kara Kemal’in şirketleri boy hedefi seçil­di. Ağır ve somut bir suç saptanamayınca, bazı küçük suiistimaller üzerinde duruldu. Ankara İstiklal Mahkeme-si’nde verdiği ifadesinde, iktisat ve maliye uzmanı olması­na rağmen kendisine hiçbir şekilde danışılmadığından ya­kınan dönemin Maliye Nazırı Cavit Bey de, Kara Kemal ve arkadaşlarını “Her partiye musallat olan asalaklar” olarak niteledi. Tarık Zafer Tunaya’ya göreyse, Kemal Bey’in giri­şimleri yarım kalmış bir devletçilikti.



KİT’lerin Zararları (Bir ekonomi efsanesi): Türki­ye ekonomisi, 24 Ocak Kararları’yla yapısal bir değişim sü­recine girmişti. Devletin küçültülmesi de, özelleştirme politikalarıyla adım adım hayata geçirilecekti. Kararlara göre, kamu yatırımları tasfiye edilecek ve KİT sistemi politikacı­ların ellerinden kurtarılacaktı. Bu aşamadan sonra Cumhu-riyet’in ilk yıllarında kurulan ve ülkenin yeniden kurulu­şuna ilk harcı koyan kamu kuruluşları, ekonomik krizlerin nedeni olarak gösterildi ve suçlu ilan edilmeye başlandı. Halkın birikimleriyle oluşan KİT’ler, her türlü kaynaktan yoksun bırakılıp fiilen zarar ettirilmeye çalışıldı. Bu dö­nemde bütçe açıklarının sorumlusu olarak gösterilen KİT’ler, borç tuzaklarına sürükleniyordu. KİT’lerin sahibi konumdaki Hazine, kendi kuruluşlarına yatırım ve serma­ye artırımı için kaynak aktarmıyor ve bu kurumlar iç ve dış piyasalardan borçlanmaya zorlanıyordu. Oysa daha önce gördüğümüz gibi devlet, iflas ettirilen, batırılan, hortumla-nan onlarca özel sektör işletmesini ve bankasını devralmış ve milyarlarca doları bulan zararlarını üstlenmişti. Devlet bankalarının özel sektöre bol keseden kredi dağıtması da işin cabasıydı. Bu durum, ilk bakışta görev zararlarının oluşmasına neden oluyor gibi gözükse de gerçekte bu ku­rumların zarar etmediğini kanıtlamaktaydı. Bu kurumlar, uluslararası rekabete hazırlanmamış, yağmalanmış ve par­tizanlık yapılarak kadroları şişirilmişti. Bütün bunlara rağ­men, zarar ettikleri öne sürülen KİT’lerin bütçeye katkıları hiç de az değildi. Örneğin, 1999 Başbakanlık Yüksek Denet­leme Kurulu yıllık KİT raporlarında, Türkiye’nin toplam vergi gelirlerinin yüzde 29,50’sinin KİT’ler tarafından sağ­landığı belirtiliyordu. 1980’li yıllar, KİT’lerin “zarar” ettiği yönündeki ideolojik bombardımanın da yapıldığı yıllardı. KİT’lerin kurumlar vergisi içindeki payı yüzde 30 civarın­da olmasına rağmen, sistemli olarak KİT’lerin bütçe üze­rindeki yükünden bahsediliyor ve zarar ettikleri ileri sürü­lüyordu. ANAP iktidarı bu propagandayla özelleştirmeyi dayatmak istiyordu. Nitekim, özelleştirme uygulamaları program olarak benimsenerek hayata geçirildi.



KİT’leri Özelleştirme (Kârlı kuruluşların özel­leştirilmesinin mantığı hâlâ çözülemedi): 1930’lu yıl­ların başında devlete ait fabrikalar ileride özel sektöre dev­redilmek üzere birer birer açıldı. Fakat başta II. Dünya Sa­vaşı gibi olağanüstü bir dönemden geçilmesi nedeniyle, bu konu uzunca bir süre ülke gündemine gelmedi. 1950­1960 yılları arasında Türkiye’de liberal ekonomi tam ma­nasıyla uygulamaya konmuş, serbest piyasaya dayalı ka­pitalist bir kalkınma modelinin ilk adımları atılmıştı. 1950’de Demokrat Parti, KİT’leri özelleştirme sloganıyla iktidara gelmişti ancak yaşanan süreç karşısında kamu ya­tırımlarını artırmak zorunda kaldı. 1951-1960 yılları ara­sında 13 yeni kamu iktisadi teşebbüsü kuruldu. Aslında hükûmet 1950’lerin başında bu kuruluşları özel sektöre devretmeye çalışmıştı. Fakat özel sektör bu kuruluşları devralmaya hiç niyetli değildi. Hatta bazı özel sektör tem­silcileri, kamu kuruluşlarının hisse senetlerinin alımını hü-kûmet bonolarından daha az riskli ve daha kârlı hâle geti­recek hiç de gerçekçi olmayan ayrıcalıklı koşullar talep et­mişlerdi. Hatta Başbakan Menderes 1954’te şu sözleri söy­lüyordu:

“Ülkede o kadar çok kârlı yatırım olanağı vardı ki bu koşullarda bile, özel sektörün kamu işletmelerini devral­ma fikrine ilgi gösterme ihtimali pek yüksek değildi.”

Özelleştirmelerin ülke gündemine girebilmesi için 1980’li yıllara kadar beklenmesi gerekiyordu. Özelleştirme kamuoyuna sürekli değişen gerekçelerle sunuldu. Fakat gerçekte satılanlarsa, en kârlı kurumlar oldu.



Koç-Sabancı Rekabeti (İki büyük sermaye gru­bunun bitmek bilmeyen mücadelesi): Türkiye’nin iki büyük topluluğu arasında yüksek sesle ifade edilmese de bir çekişmenin varlığı bilinen bir gerçektir. Bu rekabet, sa­nayi sektöründeki çekişmeden, ticari bankaların hisse se­netlerinin toplanmasına ve hatta sanat eserlerinin satın alı­mına kadar çok çeşitli alanlara yayılmıştı.

Çekişmeye ilişkin ilk somut adım 1970’li yıllarda atıl­dı. Bu yıllarda Odalar Birliği, ithal kotalarının paylaştırıl-masında önemli bir yetkiyle donatılmıştı. 1971’e kadar de­vam eden bu uygulamada özel sektöre tahsis edilen döviz, odalar aracılığıyla dağıtılmaktaydı. Bu yetkiler, odalara hâkim olma yarışını da kızıştırıyor, oda yönetimine ege­men olan, olmayana göre çeşitli avantajlar sağlıyordu. Mustafa Sönmez’den ödünç aldığımız bilgilere göre, oda yönetiminde bulunan Sakıp Sabancı, Odalar Birliği’ndeki konumunun sağladığı avantajı kullanarak Koç’un yabancı bir ortakla Türkiye’de aynı malın üretimi için izin alması­nı engellemiş oldu.

Türkiye’nin en büyük iki sermaye grubunun ilişkileri her zaman rekabete dayalı olmadı. Zaman zaman işbirliği­ne de yönelmişlerdi. Sabancı ve Koç Holding uzun yıllar, Garanti Bankası’nın yönetimini birlikte yürüttü. 1980’li yıllarda, Türkiye’nin en büyük iki grubunun finans sektö­ründeki ortaklığı o dönemin flaş gündem konularından biriydi. Her şey iyi başlamış ve iyi gideceğe benziyordu. Ta ki Koç Grubu Garanti Bankası’nda sermaye artırımı is-teyinceye kadar. Mevduatı büyütmek, şube sayısını artır­mak ve bankayı daha ileri noktaya taşımak için sermaye artırımı şarttı. Ancak ortada ciddi bir sorun vardı. Sabancı Grubu sermaye artırımına karşı çıkıyordu. Koç ailesinin çabaları sonuç vermeyecek ve sermaye artırımı gerçekleş­meyecekti. Sonuçta anlaşamayan iki ortak, bankayı 1983’te Ayhan Şahenk’e sattı.

1993’te Gümrük Birliği tartışmaları Koç ve Sabancı gruplarını bir kez daha karşı karşıya getirdi. Toyotasa Yö­netim Kurulu Başkanı Özdemir Sabancı’nın “Biz Gümrük Birliği’ne hazırız” demesiyle başlayan Koç-Sabancı kavga­sı, Koç Holding İdare Komitesi Başkanı İnan Kıraç’ın, “Öz-demir Bey herhâlde daha sanayici olmadı” suçlamasıyla tırmandı. Kıraç, “Koç grubu olarak Gümrük Birliği’nden korkmuyoruz ama otomotiv yan sanayii henüz hazır de­ğil” dedi. Gümrüklerden Sorumlu Devlet Bakanı Nafiz Kurt da GB’ye giriş konusunda görüş ayrılığına düşen Koç ve Sabancı gruplarının tartışmalarına karışarak şunları söyledi:

“Bu tartışmalar kendi aralarında, bizi hiç ırgalamaz. Türkiye’yi Sabancı ile Koç idare etmiyor. İtalya’da üretilen Fiat otomobili ile Tofaş’ın ürettiği Fiat aynı mı? Onlar da aynı standardı getirsinler. Kuyruklarına basınca ağlaya­caklar mı?”

2005’te iki topluluk bir kez daha ortak iş yapmaya ka­rar vermişti. Koç Grubu, Gima’yı almak için Fiba Holding ile görüşmeler sürdürdüğü sırada, Gima ve Endi mağaza­lar zincirinin yüzde 40 hissesinin Sabancı grubuna ait Carrefoursa’ya satılmasıyla, Türk Telekom ve Milli Piyan­go özelleştirmelerinde birlikte hareket etme kararı alan iki grubun oluşturduğu ortaklık sona erdi.



Konut İkramiyeleri (Bankacılıkta lotarya uygu­lamalarından biri): 1944’de kurulan Yapı ve Kredi Ban-kası’nın ilk kez 1945’te uygulamaya başladığı gayrimenkul ikramiye çekilişleri, kumbara sahiplerine ikramiye olarak para dağıtılmasından ibaretti. Yapı Kredi Bankası yeni gir­diği bankacılık sektöründe İş Bankası ve Ziraat Bankası ile rekabet edebilmek için çekilişlerde ikramiye olarak konut vermeye başladı. Bankanın başlattığı bu yeniliği kısa süre­de diğer bankalar da uygulamaya başladı. Murat Koral-türk’e göre, savaşın ardından 1950’li yıllarda banka mev­duatlarındaki artışta ikramiye çekilişlerinin önemli katkısı oldu. İkramiye uygulamasının bankacılık sektörüne oldu­ğu gibi kentleşme sürecine de olumlu yansımaları oldu. O günün şartlarında modern konutlarda oturmak isteyenler bu uygulamayla teşvik gördü. Dolayısıyla bir yandan ta­sarruflar teşvik edilirken, diğer yandan da yeni şehirli bir sınıfın hiç değilse küçük bir parçasının oluşumuna da bu uygulamalarla katkıda bulunulduğu bir gerçektir.



Kot, Kot Değildir (Türkiye’de blucinin yaratıcısı Muhteşem Kot’un reklam sloganı): İkinci Dünya Sava­şı sonrası dönemde Amerikan kültürü, dünyanın her tara­fına hızla yayılıyordu. Levi Strauss’un 1800’lerin sonunda Amerika’yı demiryolu döşeyerek kat eden işçiler için tasar­ladığı blucin, Karaköy’deki Necati Bey Caddesi’nden İstan­bul çevresine, Ankara’da da Hergele Meydanı ve Samanpa-zarı’ndan Anadolu’ya yayılıyor, işçi ve köylünün iş elbise­si ihtiyacını karşılıyordu. Blucinler birçok ülkeye kaçak yolla giriyordu. Türk gençlerinin ilgisini gören “Amerikan pazarları” bu fırsatı değerlendirmekte gecikmedi ve kısa sürede bir “ikinci el” blucin sektörü oluştu.

Kamu kuruluşlarına ve orduya personel giysisi sağla­yan tüccar-terzi Muhteşem Kot, blucini 1940’da Fransa’da tanımıştı. Taş gibi sağlam, olağanüstü dikişleri olan bu ra­hat ve bakımı kolay pantolonu Amerika’da çiftçilerin ve sı­ğır çobanlarının giydiğini öğrenen Kot, Türk işçi ve köylü­sünün de aynı rahatlıkta bir ürüne ihtiyacı olduğunu dü­şüncesiyle Türkiye’ye döner dönmez üretim yapmaya ka­rar verdi. Bütün olumsuz şartlara rağmen ilk pantolonu yapmayı başardı. Pantolonların etiketi Levi’s benzeriydi, bir pantolonu iki tarafından ayrı yönlere çeken atlar vardı. Bu simge, dayanıklılığı ifade eden bir göstergeydi.

1958’de soyadını verdiği “Kot” markasını tescil ettirdi, 1960’da da Kot adı markalaştı. Pantolonların çok sağlam olması, üç dikişli makinelerle dikilmesi, temizlenmesinin kolaylığı, ütü istememesi gibi nedenlerle özellikle köylü ve işçilerin ısrarla aradığı pantolon hâline geldi. İlk blucin­ler renk olarak bugünküleri andırıyordu, ama aynı değildi. Çünkü “denim” denen blucin kumaşı, Hindistan’da aynı adlı bitkiden elde edilen “indigo” boyalı iplikle dokunma­dığı için yıkanma ve aşınmayla rengi açılmıyordu. Ancak Muhteşem Bey’in ürettiği kot pantolonlar, blucinler gibi giyildikçe beyazlamak yerine lacivert rengini koruyor, çok yıkandığında ise sararıyordu. Gerçi, Türk işçi ve köylüsü için bu durum önemli bir sorun teşkil etmiyordu, ancak yeni yetişen genç nesil için beyazlamayan bir blucin giy-mektense, hiç giymemek daha iyiydi. Hemen çözüm bu­lundu. Muhteşem Bey’in oğlu Aytaç Kot, anlatıyor:

“Çamaşır makinesinin içine attık ponzalarla pantolon­ları; çok küçük açılmalar oldu, o kadar. Bu arada 30 tane marangozların kullandığı zımpara makinelerinden alıp 2 bin pantolonu tek tek ağarttık. Derken kimya mühendisle­ri ponzanın yanı sıra bazı formüller geliştirdi de biz de Av­rupa’dakiler gibi üretime başladık. Bu mamullerle 1979’da Rumeli Caddesi’ndeki dükkân açıldığında büyük izdiham oldu, polis zor baş edebildi. Vitrinde bir çamaşır makine­siyle Silivri’den toplattığım çakıl taşları ve ağarmış blucin­ler vardı. Olay çıktı, işte gerçekten “stonewash” (taş yıka­ma) idi. Başta Samanyolu Sokak’taki tekstilciler olmak üzere bunu gören herkes blucinlerini makinelerde taşla yı­kamaya başladı, hâlbuki alakası yok.” (Yener Süsoy, Hürri­yet, 10 Mart 2003)

Ünlü blucin markalarının 1980’lerden itibaren Türki­ye’ye yasal yoldan girmeye başlamasıyla o zamana kadar iyi satış rakamlarına sahip olan Kot marka blucin artık ikinci sınıf oldu. Kot’un üretimine 1992’de son verildi.




Amerikan blucinine Türkiye’de “Kot” denir. Kot, aslında pantolon adı değil, tek başına bir markanın adıydı.



Kriz Yılları (1970’li yıllara genel olarak takılan ad): Petrol krizleri, ekonomide yaşanan gerilemeler ve sosyal çalkantılar, 1970’lerin belirleyicisi oldu. 9 Ağustos 1970’te devalüasyon yapılarak, Türk lirasının dolar karşı­sındaki değeri 9’dan 15 liraya düşürüldü. 1973-1974 petrol bunalımı, ekonomiyi derinden sarstı. Bunalımın ekonomi­yi etkilemesini ertelemek amacıyla, yurtdışından kısa va­deli ticari krediler ve dövize çevrilebilir mevduat (DÇM) sağlanması yoluna gidildi. 1970’li yıllarda sanayileşme stratejisi ithal ikamesine dayanmasına karşın, ekonominin dışa bağımlılığı arttı. Hızlı yatırım temposu, beraberinde ithalat artışını getirdi. Öyle ki, ihracatın ithalatı karşılama oranı, yüzde 60’lardan yüzde 30’lara kadar düştü. Özellik­le 1970’lerin ikinci yarısında, enflasyon 3 haneli rakamlara kadar ulaştı. Türkiye’nin 70’li yıllarına ekonomik kriz damgasını vurunca ekonomi durma noktasına gelmişti. Fabrikalar ya düşük kapasiteyle ya da hiç çalışmıyordu. Türkiye, 1979’un sonunda borç erteletmeksizin borç öde­yemez hâle geldi ve uluslararası finans piyasasında kredi güvenirliğini yitirdi. Dönemin Türkiye ekonomisinin fo­toğraflarını, benzin, sana yağ ve tüp kuyrukları en iyi şe­kilde süslüyordu.



Kurtarma Operasyonları (Özel zararları kamuya mal etmenin bir yöntemi): Türkiye’de ilk şirket kurtar­maları 1930’lu yıllarda yaşandı. Süreyya İlmen Paşa, Tür­kiye’de girişimci sınıf yaratılmasının öncülerinden biriydi. Türk havacılığının gelişimine de öncülük eden Süreyya Paşa, ordudan ayrılarak, devlet yardımı almadan 1914’te, İstanbul Balat’ta kurduğu Süreyya Paşa Mensucat Fabrika­sı ile de Türkiye’nin ilk sanayicilerden biri oldu. 1927’de sinema ve tiyatro salonu açan Paşa, 1940’lardan itibaren de bugün kendi adıyla anılan Süreyya Paşa Göğüs Hastalık­ları Hastanesi, Süreyya Plajı, Süreyya Paşa Sanatoryumu gibi kuruluşların gerek arazilerinin gerekse mülklerinin de sahibiydi. Ne yazık ki örnek girişimci Süreyya Paşa’yı sı­kıntılı günler bekliyordu. Paşa’nın Mensucat Fabrikası, 1936’da büyük bir mali sıkıntı yaşıyordu, fabrikanın satıl­ması ya da kapatılması gerekiyordu. 1937’de Celal Ba-yar’ın Başbakanlığı döneminde, devlet tarafından şirket kurtarma operasyonlarından ilki bu fabrika için gerçekleş­tirildi. Fabrika, 1943’te borçlarından kurtarılarak aileye teslim edildi. Türkiye’de girişimciliğin öncülerinden olma­sına rağmen Süreyya Paşa’nın sosyal amaçlı olanlar dışın­daki teşebbüsleri ayakta kalamadı. Malvarlığını büyük oranda bağışlaması ve Adalet Mensucat fabrikasında ge­rekli yatırımlara gidememesi, Cumhuriyet’in ilk girişimci­lerinden birinin sonunu getirdi.

Türkiye’de şirket kurtarma operasyonları 1980’li yıl­larda da sürdü. Faizlerin 1981’de serbest bırakılmasıyla hızlı reel faiz artışları, “paradan para kazanma” işlerini ca­zip hâle getirmişti. Piyasadaki daralma sonucu paraya sı­kışan iş adamları ve özellikle de müteahhitlerin faiz hadle­rine dikkat etmeden borçlanmaları 1982-1983 yılları ara­sında ciddi bir “para piyasası krizi” yarattı. Yüksek faizin cazibesine aldanan binlerce kent insanı, malını mülkünü satarak faize yatırmıştı. Kriz sonrası Meban ve Kastelli gi­bi çok sayıda büyük ve küçük banker iflas ederken para yatıranların çoğu paralarını geri alamadı. Bu arada Hisar-bank, Odibank, İstanbul Bankası, İşçi Kredi Bankası, Bağ-bank gibi küçük bankalar da iflas ettiler. Bu bankaların dördü iştirakleriyle birlikte Ziraat Bankası’na, İşçi Kredi Bankası da İş Bankası’na devredildi. Türkiye Sınai Kalkın­ma Bankası’ysa İş Bankası’nın iştirakiyle kurtarıldı. Bu yıl­larda verilen türlü destekler yetmeyince, birçok şirket ta­mamen ya da KİT’lerin iştirakiyle kurtarıldı. DİSÜTAŞ, TOE ve Asil Çelik gibi üç şirket, üstelik üst üste iki kez kurtarıldı. Bu kurtarılma işlemleri sonunda olanlar tabii ki hiç kimseyi şaşırtmadı. Türkiye Emlak ve Kredi Bankası ve Anadolu Bankası ayakta duramaz hâle geldiler ve birleş­mek zorunda kaldılar.



Küçük Amerika (Türkiye’nin kendini görmek istediği bir model): “Küçük Amerika olma” sevdası, po­püler ekonomi tarihimizin en önemli sayfalarından biridir. Rüyalar, düşler ve zenginlikler ülkesi ABD’nin bu imajı di­ğer milletler gibi Türkleri de etkilemiştir. Onun için, zen­ginliğin ve refahın simgesi ABD gibi olmak, 1950’li yıllar­da Türklerin en büyük düşüydü.

Küçük Amerika deyimini Celal Bayar meşhur etmişti ancak ilk kullanan o değildi. Sözün isim babası CHP’nin Başbakan Yardımcısı Nihat Erim’di. Erim, 19 Eylül 1949 ta­rihinde İzmit’te iyimser bir konuşma yapıyor, ancak tarih vermeden bu sözü ilk kez kullanıyordu:

“Eğer bir dış felakete uğramazsak, ben memleketin ya­kın geleceği için çok ümitliyim. Yakın bir gelecekte, Türki­ye küçük bir Amerika hâline gelecektir”.

Aradan üç yıl geçti ve Türkiye’de köprünün altından akan sular değişti ve demokratlar iktidara geldi. Başbakan Adnan Menderes, “Amerika ne verirse alacak, ne yaparsa kabul edeceğiz,” diyordu. Demokratlar ayrıca her mahal­leden zengin yaratmayı düşünüyor ve bu sayede Türki­ye’nin de ABD gibi zenginlikler ülkesi olacağını vaat edi­yorlardı. 22 Ağustos 1952’de DP iktidarının Sağlık ve Sos­yal Yardım Bakanı Ekrem Hayri Üstündağ, Samsun’da ve­rem hastanesinin temel atma töreninde, küçük Amerika ol­mak için kesin bir tarih verdi:

“Bu gidişle on yıl sonra Türkiye küçük Amerika ola­caktır.”

Sağlık bakanının yaptığı konuşmanın üzerinden bir­kaç sene daha geçti ve bu sefer Cumhurbaşkanı Celal Ba-yar, 20 Ekim 1957 tarihinde Taksim’de küçük Amerika ol­mak için yeni bir süre koydu.

“Biz memleketimizde Amerikalıların ilerleyişleri sey­rini takip ederek çalışmaktayız. Öyle ümit ediyoruz ki, otuz sene sonra bu mübarek memleket 50 milyon nüfusu ile küçük bir Amerika olacaktır.”

Bayar’ın bu sözleri, Türk iç politikasında uzun yıllar öylesine yer etti ki, silahlı banka soygunlarının ve çeşitli suçların artması üzerine, 19 Ağustos 1961 tarihinde Cum­huriyet gazetesinde Ali Ulvi, karikatüründe Erim ve Ba-yar’ın bu sözlerini işleyerek altına; “Türkiye bir gün küçük Amerika olacaktır” diye yazdı. 2000’li yıllara gelindiğinde, Türkiye hâlâ “Küçük Amerika” olamamıştı. Zaten siyasi­lerden hiçbiri de ille “Küçük Amerika olalım” demiyordu.



Lan Terbiyesizlik Yapma: (Bkz. Erdoğan Üslubu).



Lockheed Rüşvet Skandalı (Sadece Türkiye’de soruşturulamamış bir rüşvet olayı): Aslında bütün her şey, ABD Senatosu Alt Komite üyesi senatör Frank Church’un, Lockheed uçak şirketinin Japonya, İtalya, Hol­landa, Türkiye ve Belçika’da 1968’den itibaren sekiz yıl içerisinde 15 milyon dolar rüşvet dağıttığını açıklamasıyla başladı. Şirketin Türkiye’de dağıttığı rüşvet ise 13 milyon liraydı. İddialara göre de, 1970’lerde üçüncü kişilere “he­diye” dağıtılması için Nezih Dural adında bir kişiye 876 bin dolar aktarılmıştı. Konunun Türkiye için bir onur so­runu olduğunu belirten 14 CHP milletvekilli, skandalı Meclis’e taşıdı ve bir meclis araştırması yapılmasını istedi. Adalet Bakanlığı da Ankara Cumhuriyet Savcılığı’nı hare­kete geçirerek, Lockheed’ın Türkiye temsilcisi David Cater’ın defterlerine el koydurdu. Bu arada Genelkurmay Başkanlığı da bir açıklama yaparak rüşvet konusunda so­ruşturma açıldığını bildirildi. İlerleyen günlerde, Nezih Dural’ın banka hesaplarına el kondu ve hakkında soruş­turma başlatıldı.

ABD ile Türkiye arasında, skandalın araştırılmasıyla ilgili olarak bilgi alışverişinde bulunmak üzere anlaşma yapılmıştı. Anlaşmanın ön hazırlıkları sırasında ABD yö­netimi, Hollanda hükümetiyle yaptığına benzer tarzda, “Meclis’e bilgi ve belge verilmesini” sağlayan özel bir hü­küm konulmasına gerek olup olmadığını sormuş, ancak Başbakan Demirel “buna gerek olmadığını” söylemişti. Ya­pılan anlaşmaya göre de, ABD’nin göndereceği belgeler sadece adli kovuşturma yapan birimlere verilecek, aksi şe­kilde hareket edildiği takdirde bilgi ve belge akışı ABD ta­rafından durdurulacaktı. Anlaşma sonrası ABD sözünde durdu ve rüşvetle ilgili istenen belgeler Türkiye’ye gelme­ye başladı. Fakat bilgi ve belgeler, anlaşmanın şartları bi­linmesine rağmen, Başbakan Demirel’in onayıyla TBMM’deki komisyona teslim edildi. Bunun üzerine, ABD’den belge akışı durdu. Belge akışının durmasıyla da kaçınılmaz olarak, Meclis denetimi için yapılacak çalışma­lar aksamaya başladı. Bu arada, Amerika’dan bilgi ve bel­ge almak üzere Meclis Soruşturma Komisyonu’ndan bir­kaç kişinin ABD’ye gitmesi için Yılmaz Alpaslan’ın verdi­ği önerge Meclis tarafından reddedildi.

Bu sırada, 1977’de Meclis Lockheed Komisyonu çalış­malarını bitirdi. Komisyon, Başbakan Demirel ve Millî Sa­vunma Bakanı Ferit Melen’i sorumlu buldu ve haklarında soruşturma açılmasını istedi. Komisyon Başkanı CHP’li Yılmaz Alpaslan, Amerika’dan gelen belgeler arasında yer alan rüşvet listesinin kayıp olduğunu açıkladı. Bu sırada ülkede yapılan seçimler ve hükümet değişikliklerinin ar­dından Lockheed ile ilgili gelişmeler bir süreliğine gün­demden düştü. Lockheed rüşvet skandalında adı geçen ül­kelerde skandala karışanlar yargılandı ve çeşitli cezalara çarptırıldı. Türkiye’de ise, rüşvet alanlar çeşitli nedenlerle yargılanamadı. Bir skandalın daha üstü arkasında yüzler­ce soru işareti bırakılarak kapatıldı.

Meclis Lockheed Komisyonu’nun Başkanı Yılmaz Al­paslan’a göre rüşvet skandalı soruşturmasının kapanma­sında birçok siyasinin etkisi vardı:

“O zaman bu rapor çeşitli yollarla engellenmeye çalı­şıldı. Bir kere Başbakan Demirel, Genelkurmay’dan belge­leri yollatmadı. Genelkurmay Başkanı Semih Sancar ile Millî Savunma Bakanı Ferit Melen de, aynı havada oldular. Belgeleri verdiğim Faruk Sükan’dan hiçbir ses çıkmadı. Belgeleri geri istedim. Bana yandığını söyledi. Ne yazık ki bir müddet sonra Faruk Bey istifa ederek, Demirel’in par­tisine tekrar döndü. Kısacası Ecevit’in basiretsizliği, Sü-kan’ın becerisi, Demirel’in transferi ile Lockheed Skandalı da kapandı. Meclis’te görüşülemedi.”





M-N


Marsilya Kiremitleri Olayı (Bir işadamının cin fikrinin nasıl çalıştığını gösteren canlı örnek): Türki­ye’nin nereden nereye geldiğini gösteren canlı bir örnek olması nedeniyle bu konuyu bilmeyene “Sen ekonomiyi bilmiyorsun!” demek gerekir. İlk TBMM binası, harap hâl­deydi. Bina Ankaralılar tarafından bağış toplanarak tamir ettirilmişti. Ancak binanın çatısı bir türlü tamamlanamı-yordu. Çünkü Cumhuriyet’in ilk yıllarında pek çok ürün­de olduğu gibi kiremit bulmakta da sıkıntı yaşanıyordu. Cumhuriyet’in kurulmasıyla birlikte başlayan yapılaşma­da kullanılan kiremitler, Fransa’nın Marsilya şehrinden it­hal ediliyordu. O yıllarda bir genç adam, o meşhur zekâsı ile sokak sokak dolaşıp evlerin çatılarındaki kiremitleri bir miktar para vererek toplamıştı. Sonra da bu topladığı kire­mitlerle Meclis’in çatısını tamamlamıştı. Bu genç adam Vehbi Koç’tan başkası değildi.



Menderes’in Traktörleri (Tarımda makineleş­meyle ülkeye gelen traktörlere verilen genel ad):

DP’nin iktidara gelmesinin üzerinden çok geçmeden Tür­kiye, tarımda makineleşme olgusuyla tanıştı. Türk tarı-mındaki makineleşme ancak ithal edilen traktörlerle sağla­nıyordu. Bir anda traktörler ülkeyi doldurmuştu ve yeni gelen traktörlere “Menderes Traktörü” deniliyordu.

Traktör konusunda madalyonun bir de diğer yüzü vardı. Bu konuda da ülkede çarpık ve savurgan bir maki­neleşme sorunu yaşanıyordu. Bazı kaynaklar Türkiye’nin zirai mekanizasyona geçmesiyle tam 173 değişik marka ve tipte traktörün yurda sokulduğunu tespit etmişti. İthal edilen traktörlerin asgari 173 markada oluşu, kullanılma­sında, bakımında, onarımında ve yedek parça temininde büyük zorlukları da beraberinde getiriyordu. Marka bollu­ğu 1950’lerin ikinci yarısından itibaren yaşanacak döviz sı­kıntısının da bir başka kaynağıydı. 1952’den itibaren Ame­rikan yardımları aksamaya başlayıp 1954’ten sonra da dö­viz sıkıntısı yaşanınca yabancı traktör üretici firmaları fikir değiştirmeye başladı. Artık onlar da “montaj üretimi” konusunda ortaklığa razı oldular. İlk olarak Minepolis Moline, Türk Traktör adıyla 1950’li yılların ortalarından itibaren faaliyete geçti.



Mercümek Skandalı (RP’nin adının karıştığı rüşvet skandalı): Refah Partisi’nin adının karıştığı Türki­ye’nin önemli yolsuzluk olaylarından biri. 1994’ün ilk ay­larında Refahlılar, Bosnalı Müslümanlara maddi yardımda bulunmak amacıyla tüm ülke çapında ve yurtdışında baş­lattıkları kampanyalarla, cami önlerinde ve mitinglerde yardım paraları topluyorlardı. Toplanan yardım paraları­nın da Bosna-Hersek hükümetine gönderildiği belirtiliyor­du. Fakat çok geçmeden Bosna’ya gönderilen yardım pa­ralarının yerine ulaşmadığı yönünde söylentiler yayılma­ya başladı. İlk olarak, Bosna-Hersek’in Ankara Büyükelçi­si Hajrudin Somun, RP’nin kendilerine hiç para gönder­mediğini açıkladı. İddialara göre de toplanan yardım para­ları Bosnalı Müslümanlara gitmemiş, RP’nin seçim harca­malarında kullanılmıştı. Toplanan yardım paralarının Bosna-Hersek hükümetine gönderilmediğine ilişkin bir açıklama da dönemin başbakanı Tansu Çiller’den geldi. Söylentiler üzerine RP Genel Başkan Yardımcısı Şevket Ka­zan parayı partinin değil, partililerin topladığını, paranın İzzetbegoviç’in bir temsilcisine verildiğini ve kaç para ol­duğunu bilmediklerini söyledi. Kazan ayrıca, toplanan yardımların yasadışı yollarla Bosna’ya gönderildiğini ve Bosnalıların bu parayla silah aldıklarını ileri sürdü. Devlet Bakanı Necmettin Cevheri ise, RP’nin topladığı 26 milyar liradan sadece 6 milyar lirasının teslim edildiğinin belir­lendiğini, 20 milyar lirayı ise göndermediklerini iddia etti. Bir süre sonra, RP’nin Bosna’ya yardım organizasyonunun başında olan Süleyman Mercümek’in, batan Marmara-bank ve TYT’de 1 milyon 800 bin doları ile 100 bin markı bulunduğu ortaya çıktı. İlerleyen günlerde Mercümek Skandalı’nın sonuçlarıyla ilgili siyasi gelişmeler de yaşan­maya başladı. ANAYOL hükümeti döneminde RP’nin Çil­ler hakkında soruşturma önergeleri vermesi üzerine, DYP de ellerinde RP’ye Libya ve Arap ülkelerinden yasa dışı yüklü yardımlar geldiğini ve Mercümek’in RP’nin gizli ka­sası olarak çalıştığını gösteren kesin deliller olduğunu öne sürmüş, araştırma önergesi vermişti. Mercümek’i araştır­mak için kurulan komisyonun tamamlanmamış taslak ra­porunda ise, Mercümek’in Avrupa, Türkiye ve Ortadoğu arasındaki para trafiğini yönettiği ve 14 ayrı bankada yük­lü döviz hesabının bulunduğu bilgisi yer aldı. 1996’da ko­misyona bilgi veren DYP Grup Başkan Vekili Ali Rıza Gö­nül, partisinin girişimiyle kurulan Mercümek Komisyo-nu’na, elinde belge olmadığını söyledi. Bu açıklamayla, da­ha önce Meclis tutanaklarına geçen kendi konuşmasını da yalanlamış olan Gönül, suçlamalarla ilgili olarak ellerinde belge olmadığını, sadece gazete haberlerinden yola çıkarak araştırma önergesi verdiklerini belirtti. Aslında yaşananlar çok da sürpriz değildi. Çünkü iki parti birbirini aklıyordu. TEDAŞ, TOFAŞ ve Mal varlığı araştırma komisyonlarında Tansu Çiller’i aklayan RP’ye bu kez de DYP’den destek gel­mişti. Mercümek Komisyonu’nda, Mercümek’in RP ile hu­kuk dışı parasal bir ilişkisinin saptanmadığı kararı çıktı. Mercümek Skandalı’nın hukuki boyutundaki gelişme ise İstanbul-Konya arasında gidip gelen davanın, sonunda za­man aşımı nedeniyle düşmesi oldu.



Millî İktisat: (Bkz. Ey Türk Zengin Ol!).



Millîleştirmeler (Cumhuriyet döneminde yapı­lan ilk devletleştirme): 29 Ekim 1929’da New York Bor-sası’nda başlayan ve daha sonra zincirleme olarak bütün dünyaya yayılan ekonomik krizin etkisiyle hükümet, önemli ekonomik kararlar aldı. Uluslararası yatırımcıların bütün azgelişmiş ülkelerde yatırımlarını azalttığı bu yıllar­da, Türkiye’de de benzer bir süreç yaşandı. Eldeki bilgilere göre, 1930-1945 yılları arasında Türkiye’de yabancı serma­yenin etkinliği azaldı. Âli İktisat Meclisi kayıtlarına göre, yeni yabancı özel sermaye yatırımları 1929 yılında 12 mil­yon TL düzeyindeyken, 1931’de 1 milyon TL’nin altına düştü. Türkiye’de faaliyette bulunan şirketlerin sayısı

1927’de 113’ken 1933’de 71’e indi. En büyük daralma ya­bancı bankalar ve sigorta şirketlerinde yaşandı. Bankalar, şubelerinin birçoğunu 1930’ların başında kapattı. Ülkede faaliyette bulunan yabancı bankalar şube sayısını hızla azalttı. Yabancı sermaye açısından bu döneme millîleştir­meler damgasını vurdu. Cumhuriyet kurulduktan sonra özellikle kamu hizmeti niteliği taşıyan alanlarda faaliyet gösteren yabancı şirketlerin değerleri karşılığında millîleş-tirilmesine gidildi. 1928’de Anadolu, Mersin-Tarsus-Adana demiryolları ve Haydarpaşa Liman Şirketleri satın alındı. Millîleştirmeler, 1933’ten sonraki yıllarda hız kazandı. 16 yıl sürdü ve yabancı şirketlere tazminat olarak 236,5 mil­yon İsviçre frangı, 204,5 milyon Fransız frangı, 34,8 milyon İngiliz sterlini ve 10,7 milyon Türk lirası ödendi. (Hazine Dergisi, 80. Yıl Özel sayısı, s.113) 1923-1950 döneminde hü­kümet, 24 ayrıcalıklı yabancı şirketi millîleştirdi. Fakat yine de “millîleştirme” işlemlerini yabancı sermayeye karşı uy­gulanan bir politika olarak görmemek gerekir.Nitekim mil­lîleştirmelerin en yoğun olduğu 1934-1938 yılları arasında Türkiye’de 32 yeni yabancı şirket faaliyete geçmiştir.

Missouri’nin Türkiye Ziyareti (İlk ABD savaş gemisinin Türkiye’ye gelişi): II. Dünya Savaşı’nın sona erdiği çift kutuplu dünyada Türkiye artık, siyasal olarak tercihini yapmak zorundaydı. Zaten bir yandan da Türki­ye’nin başı toprak talebinde bulunan kuzey komşusu Sov­yetlerle dertteydi. Türkiye-Amerikan ilişkilerinde en önemli dönüm noktası, 1946 yılında dönemin en güçlü sa­vaş gemisi Missouri’nin İstanbul Limanı’na gelmesi oldu. ABD Başkanı Truman, 1946 yılı Nisan ayında Missouri zırhlısını Rusların Türkiye’den taleplerinin kabul edile­mez oluşunu göstermek ve gövde gösterisi yapmak için İs­tanbul’a göndermişti. Tabii ki resmî gerekçe çok daha baş­kaydı. Türkiye’nin Washington’daki Büyükelçisi Münir Ertegün bir süre önce ölmüştü. Gemi, onun naaşını getiri­yordu. Missouri’nin Türkiye’ye geleceği haberinin duyul­ması üzerine hazırlıklara biraz da abartılı olarak başlandı. Amerikan denizcilerinin karaya çıkacağı Dolmabahçe’de, yıllardır duran molozlar temizlenirken, Dolmabahçe’nin kırık camları bir gün içinde değiştirildi, caddeler sulandı, duvarlar yırtık afişlerden arındırıldı. Kızkulesi’nin üzerine “Welcome Missouri” yazısı oturtuldu ve Türk mahyacılık tarihinde ilk kez bir camiye, Dolmabahçe’deki Bezmialem Valide Sultan Camii’nin minareleri arasına “Welcome” mahyası asıldı. Beyoğlu ve Kapalıçarşı’daki hazırlıklar ise ticari amaçlıydı. Hazırlıklara genelevleriyle ünlü Abanoz Sokağı da dâhil edildi. Yukarıdan gelen emirlerle genelev­ler boyanıp, ABD askerlerinin hizmetine sunulmak üzere hazır hâle getirildi. 5 Nisan 1946 günü Missouri, Dolma­bahçe önlerinde demirlediğinde yer yerinden oynadı. Gelen bir savaş gemisi değil, sanki ABD’nin kendisiydi. Missouri zırhlısı ile artık Türkiye’de hiçbir şey eskisi gibi olmayacaktı. Zırhlının gelişinden 6 gün sonra Türkiye, ABD’den 500 bin dolar borç istiyor ve istediğini alıyordu.




Gelen bir savaş gemisi değil, sanki ABD’nin kendisiydi. Missouri zırhlısı ile artık Türkiye’de hiçbir şey eskisi gibi olmayacaktı.



Montajcılık (Bir sanayileşme stratejisi): Montajcı­lık, Türkiye’nin yoğun kalkınma hamlesi içine girdiği 1950’li yıllarda başlamıştı.1960’lardan sonra ise bayağı so­mutlaşmış bir ifade olarak sanayi literatürüne girdi. Sade­ce otomotiv ürünlerinde değil, ziraat aletleri, buzdolabı, elektrik süpürgesi gibi ev aletleri, radyo, pikap, teyp, elek­trikli tıraş makinesi gibi elektronik cihazlar, yazı ve hesap makineleri ile telefon santrallerinde uygulanan üretim yöntemi olarak, montaj tekniği kullanılıyordu. Montaj Sa­nayi Talimatı, 1964’te Resmî Gazete’de yayımlanarak yürür­lüğe girdi. Montaj üretimi yapan sanayi kuruluşlarında da büyük kabul gören talimatın temel esprisi ithal ikamesine dayanıyordu. Talimat, ithal edilecek herhangi bir aksamın veya materyalin yerine yerlisinin yapılıp oturtulmasını emretmekteydi. Temeli “döviz tasarrufu” demek olan ithal ikamesi gerçekleştirilirken uyulması gereken esasları bün­yesinde toplamış olan mevzuat şekline de “Montaj Sanayi Talimatı” adı verilmişti. Dönemin kimi gözlemcilerine gö­re, ABD ve Avrupa ülkelerini yaklaşık 50 yıl geriden takip eden otomotiv endüstrisi günümüzde kullandığı teknolo­jiyi bu sayede yakalamıştır. Kimilerine göre, zaten başka da çare yoktu. Türkiye 1963’te planlı kalkınma dönemine girmiş ve karma ekonomi düzeni içinde, dış ticaret politi­kası araçlarından da yararlanarak hızlı bir sanayileşmenin gerçekleşmesi amaç edinilmişti. Bu amaç doğrultusunda bir sanayileşme stratejisi olarak, birçok azgelişmiş ülkede olduğu gibi Türkiye’de de salt ithal ikamesi politikası se­çilmişti. Türkiye’de montaj tesislerinin kurulmasıyla, Tür­kiye gibi azgelişmiş ülkeler taşıt araçları ithalini en aza in­direrek, komple taşıt ithali yerine parça ithal ederek mon­taj taşıt üretmeye başladılar.



Mutlu Azınlık (DP iktidarı döneminde kolayca zenginleşenlerin genel adı): 1950’li yıllarda, enflasyon sabit gelirlileri perişan ederken iş çevrelerinin geliri artı­yor, fakirden zengine doğru bir gelir transferi gerçekleşi­yordu. Karaborsa, spekülasyon ve siyasi nüfuz nedeniyle kolay para kazanma yolları artmış, hırsızlık ve yolsuzluk söylentileri almış başını yürümüşken Başbakan Menderes, kendi uyguladığı politikanın sonuçlarından şikâyet et­mekteydi:

“Çalıyorlar, birader, çalıyorlar. Ne diyeyim, Allah be­lasını versin! Ama ben ne yapayım? Ben Başvekilim, mü­fettiş değilim ki!”

Ekonomi üzerindeki baskılar ve ardından gelen mü­dahale politikaları spekülatif faaliyetlerin artmasına yol açtı. Karaborsacılığa ve ithalat izinlerinin dağıtımına iliş­kin yolsuzluk söylentileri gazetelerin manşetlerinden hiç inmiyordu. “Mutlu azınlık” deyimi bu yılların ürünüydü ve kitlelerin fakirleşmesi pahasına kolayca zenginleşen bir azınlığa karşı uyanan öfkeyi dile getirmekteydi. Olayların üzerine giden hükümet yine de çaresiz kalmaktaydı. 1954’ün ilk yarısında çeşitli bakanlıkların temsilcilerinden oluşan bir ekip İstanbul, Ankara ile Türkiye’nin güney ve batı bölgelerinde yoğun bir stok denetimine girişti. Dene­timlerin sonucunda, birçok ithalatçı yasadışı stok bulun­durulduğu gerekçesiyle tutuklandı. Önlemlere rağmen, karaborsa artmaya, fiyatlar yükselmeye devam ediyordu. Karaborsacılara yönelik öfkenin boyutları o derece arttı ki, 1956’da Meclis’e getirilen ve reddedilen yasa teklifinde ka­raborsacıların idamı isteniyordu.



Naylon Çorap (II. Dünya Savaşı sonrası tanışı­lan çorap türü): Savaş yılları insanların yaşam tarzlarını da etkiledi. Savaş yıllarında şapkanın yerini başa türban tarzında bağlanan büyük eşarplar almaya başlamıştı. Şap­ka, savaşla birlikte yok olup gitmişti. Savaştan sonra 1950’lere doğru Amerika’ya yakınlaşmayla birlikte, Ame­rikan tipi yaşam tarzı da egemen oldu. Türkiye’yi buzdo­labıyla tanıştıran Frigidaire ve diğer markalar çok yaygın-laşmasa da yavaş yavaş evlerdeki yerlerini almaya başla­dılar. Modanın gündemindeki naylon çorap, ipek çorabın yerini hızla doldurdu. İnsanlar pamuk ve merserize çorap­lardan sıkılmışlardı. Çok çabuk eskiyen ve kullanışsız olan bu çorapların yerini o yıllarda yeni çıkan naylon çoraplar almaya başlamıştı. Naylon, Avrupa’daki savaşın bitmesi­nin ardından revaçta olan maddeydi, o zamanın en büyük icadıydı. Naylondan yapılmış kadın çorapları ve erkekle­rin Frenk gömlekleri en revaçta olan şeylerdi. Bu süreçte naylon gömlek, naylon çamaşır, naylon elbise edinme me­rakı hızla arttı. Türkiye’de de 1946’dan itibaren büyük kentlerdeki mağazaların vitrinlerini artık “naylon” çorap­lar süslüyordu. Ucuz oluşları ve yıkanmasının kolaylığı nedeniyle naylon çorap yeni dönemin en önemli mamulle­rinden biriydi. Naylon çorap, bu yıllarda Türkiye’deki de­ğişimi sergileyen en önemli nesneydi. Kadınlar arkadan dikişli naylon çoraplarıyla öykündükleri Amerikan aktris­lerine biraz daha yaklaşıyorlardı.





O-Ö


Onlar Ortak, Biz Pazar (AB’yi olumsuzlayan anonim bir söz): Avrupa Birliği-Türkiye ilişkilerinin res­mî başlangıcı, Avrupa Ekonomik Topluluğu’nun 6 ülke ta­rafından kurulmasının ardından Türkiye’nin ortaklık için 1959’da yaptığı başvuruya dayanır. Türkiye’nin Ortak Pa­zar serüveni, Menderes iktidarının son yıllarına rastladı. 1959’da Yunanistan AET’ye katılmak için başvurunca, Tür­kiye de aynı yolu izledi.

AET Bakanlar Konseyi, Türkiye’nin ortaklık başvuru­sunu kabul etti ve yapılan hazırlık görüşmelerini takiben 12 Eylül 1963 tarihinde, “Türkiye ile Avrupa Ekonomik Topluluğu arasında bir ortaklık yaratan Anlaşma” olan Ankara Anlaşması imzalandı. Ankara Anlaşması, imzalan­dığı dönemde ciddi tartışmalara neden oldu. Öncelikle an­laşmayla 1838 tarihli Baltalimanı Serbest Ticaret Anlaşma­sı arasında bir paralellik kuruldu. Ortak Pazar karşıtlarına göre, 1838 ve 1963 anlaşmaları, ticaretin serbestleştirilme­si, dış ticaret vergilerinin ve destek monopollerinin kaldı­rılması, yabancılara serbest ticaret yetkisi verilmesi gibi konularda “tam bir benzerlik” taşıyordu. Bu düşüncenin savunucularına göre, Lozan Anlaşması kapitülasyonları ve kapitülasyonların genişletilmesi anlamına gelen 1838 Ticaret Anlaşması’nı kaldırmıştı ancak Ankara Anlaşması, Lozan’ın kaldırdıklarını dünyanın gelişen koşullarında ge­ri getirmişti. Ayrıca “Onlar Ortak, Biz Pazar” sözleri, döne­min gençliğinde geniş bir kabul görmüştü.

Aslında dönemin Türkiyesi’nde, henüz emeklemekte olan Türkiye sanayisinin, Ortak Pazar’ın rekabet koşulla­rına dayanamayacağı korkusu hâkimdi. Büyük sanayiciler içinse zaten böyle bir kaygıya kapılmaya gerek yoktu. Çünkü onlar, ilişkide bulundukları büyük yabancı firmala­rın uygun gördüğü faaliyetleri rahatlıkla sürdürebilecek­lerdi. Öte yandan, dönemin üniversite gençliği, “Ortak Pa­zar ve Montajcılığı” birlikte algılıyor ve gösteriler düzenli­yorlardı. Montaj üretim şeklinin endüstriyel bir üretim şekli olmadığı gerekçesiyle montaj kavramı, “ambalaj sa­nayii” biçiminde adlandırılıyordu. Dönemin Türkiye-si’nde montaj sanayiisini, yabancı sermayenin Türkiye’ye soktuğu “Truva Atı” gibi algılayanlar da mevcuttu. Dö­nem boyunca böylesine tepkilerin verilmesinin bir nedeni biraz da Kıbrıs olaylarıydı.



Orijinal mi, Yerli mi? (Bir ekonomi tekerlemesi): Montaj Sanayi Talimatı’nın uygulanmaya başladığı 1960’lı yıllarda, otomotiv sektöründeki tamirci kesim yedek parça konusunda tercihini “orijinal”den yana kullanıyordu. Ta­mir için arabasını getiren müşterisine, bulabilirse mutlaka orijinal yedek parça getirteceğinin sözünü verirdi. Orijinal sözcüğü bu dönem dilimize yerleşmişti. 1964’ten sonra ta­limatın yayımlanmasından itibaren, yedek parça peraken­decileri ve otomobil sahipleri yerliyi kabullenmekte zorla­nıyorlardı. Yerliyi kabul etmeleri için bir hayli zamana ih­tiyaçları vardı.



Önce Ekmekler Bozuldu (Oktay Akbal’a ait bir kitap): Türkiye İkinci Dünya Savaşı’na girmemişti ama her an savaşa girecekmiş gibi hazırlıklı olması gerekiyor­du. Ekmeğin vesikayla dağıtılması, karaborsa olayları al­mış başını gitmişti. Böyle bir ortamda, gazeteci-yazar Ok­tay Akbal, ilk kitabını Önce Ekmekler Bozuldu adıyla yayım­ladı. 1946’da yayımlanan ilk kitabında, savaş yıllarında Türkiye’de değişen değer yargılarını anlatıyordu. Kitapta, 1940’lı yılların Türkiyesi’nde yaşayan bir gencin gözün­den, onun düşlerini, aşklarını ve umutlarını aktarmaya ça­lışmıştı. Öykü, “Önce ekmekler bozuldu” diye başlıyor ve ardından “sonra her şey” diye devam ediyordu. Kitap, yıl­lar sonra popüler hayatımızın en önemli sözlerinden biri oluverdi. Ne zaman ki toplumdaki olumsuz değişimler ve yozlaşmalardan bahsedilse söze “Önce ekmekler bozul­du” diye başlanır oldu.



Örtülü Ödenek Skandalı (Çiller döneminin skandalı): Cumhuriyet tarihi boyunca Başbakanlık’ın ör­tülü ödenek harcamaları kamuoyunun gündemine sık sık geldi ve tepkiyle karşılandılar. Konuyla ilgili ilk tartışma 27 Mayıs’ın ardından, Yassıada duruşmaları sırasında ya­şandı. Başbakan Adnan Menderes’in mahkûm edilme ne­denlerinden biri de örtülü ödenekten zimmetine para ge­çirme suçlamasıydı. Turgut Özal döneminde de yaşanan örtülü ödenek krizlerinin ilki, halterci Naim Süleymanoğ-lu’nun Türkiye’ye getirilmesi sırasında ortaya çıktı. Özal, örtülü ödenekle ilgili iddialar üzerine Süleymanoğlu’nun Türkiye’ye getirilmesi için Bulgaristan’a bir milyon dolar ödendiğini açıkladı. 1993 yılında, dönemin İstanbul Valisi Hayri Kozakçıoğlu’nun banka hesaplarında 7,5 milyar lira bulunduğu belgelendi. Bunun üzerine Cumhurbaşkanı Sü­leyman Demirel, bu paranın, “devlet sırrı” sayılabilecek konularda kullanılmak üzere örtülü ödenekten gönderildi­ğini bildirdi. Örtülü ödenek tartışmalarının kamuoyunda en çok gündeme geldiği olay ise Selçuk Parsadan skandalı oldu. Selçuk Parsadan isimli bir dolandırıcının, emekli Or­general Necdet Öztorun’un adını kullanarak, seçimlerde destek vaadiyle Tansu Çiller’i kandırdığı ortaya çıktı.

DYP ile koalisyon ortağı olan CHP’nin Genel Başkanı Deniz Baykal’ın 1995’te koalisyon ortaklığını bozmasının ardından erken seçim kararı alınmıştı. Kamuoyu anketle­rinde oylarının eridiğini gören Çiller’in MHP ile işbirliği­ne girme isteğiyse, kullanılması Başbakan’ın yetkisinde olan “örtülü ödenek” tartışmalarını sıkça gündeme getiri­yordu. Türkeş ile Çiller arasında yapılan protokolün bası­na sızması, örtülü ödenek tartışmasının hararet kazanma­sına neden oldu. ANAP lideri Mesut Yılmaz, MHP’ye ör­tülü ödenekten para aktarıldığı ve MHP’ye bazı kadroların tahsis edileceği yönünde iddialar ortaya atmıştı. RP’li Şev­ket Kazan da, örtülü ödeneğe 500 milyar lira para aktarıl­dığını açıklayınca, Çiller’in Kazan’a tepkisi sert oldu: “Bu­nu söyleyenler sadece şerefsiz değil, milliyetsizdir de.”

ANAYOL koalisyonu hükûmetinin kurulmasından sonra da seçimlerin birinci partisi RP, bu ittifakı bozmak için Çiller hakkındaki yolsuzluk dosyalarını ardı ardına gündeme getiriyordu. Çiller’e Yüce Divan yolunun açıl­masının ardından ortaklar bir yol ayrımına girdi. Hürriyet gazetesinde Kazan’ın iddia ettiği örtülü ödeneğe 500 mil­yar lira aktarılmasına ilişkin banka dekontunun yayımlan-masıyla iddialar farklı bir boyuta taşındı. Belgeye göre, “gizli hizmet giderleri” için kullanılması amacıyla, Başba­kan Çiller adına Vakıflar Bankası Ankara Merkez Şube-si’ndeki 8 no’lu hesaba 500 milyar lira aktarılmıştı. Paranın alındığı tarih ise Yılmaz ile Erbakan’ın koalisyon hükûme-ti için anlaşmaya varmasıyla aynı tarihe rastlıyordu. Belge­nin yayımlanmasına ilk tepkiler, devlet sırrının ortaya dö­külmesinin “yanlışlığı” üzerineydi. Ancak Çiller, paranın çekildiğini itiraf ediyor ve paranın “devlet menfaati” için kullanıldığını ileri sürüyordu.

Bu arada, gazeteci Emin Çölaşan, S.P. isimli kişinin Emekli Orgeneral Necdet Öztorun’un adını kullanarak Çiller’i 5 milyar 500 milyon lira dolandırdığını kamuoyu­na bildiriyordu. Çiller’in Özel Kalem Müdürü Akın İstan­bullu, kendisini emekli Orgeneral “Öztorun” olarak tanı­tan bir kişiye örtülü ödenekten 5 milyar 500 milyon liranın ödendiğini doğruladı. İstanbullu, adının “Selçuk Parsa­dan” olduğu anlaşılan kişiye, Atatürkçü bir vakıf için bina yapılması amacıyla para verildiğini ve bu paranın “Çil-ler’in emriyle ödendiğini,” söylüyordu. Çiller aynı gün, Akın İstanbullu’nun açıklamasıyla çelişen bir açıklama ya­parak, böyle birini tanımadığını ve Necdet Öztorun adına kimseye para vermediğini yazılı bir açıklamayla duyurdu.

Bu arada skandalın kilit ismi Selçuk Parsadan’ın gaze­teci Uğur Dündar’a Çiller’i nasıl dolandırdığını ayrıntıla­rıyla açıklaması geniş yankı uyandırdı. Başbakan Mesut Yılmaz ile Çiller arasında karşılıklı suçlamalar sürerken, örtülü ödenekteki 500 milyarın nerede harcandığı bir tür­lü gün yüzüne çıkmadı. Çiller basına, Cumhurbaşkanı De-mirel ile görüştüğünü ve örtülü ödenek konusunda kendi­sine “bilgi verdiğini” açıkladı. Bu açıklamanın hemen ar­kasından Cumhurbaşkanlığı’ndan yapılan yazılı açıkla­mada Çiller’in sözleri yalanlandı. Bu sırada DSP, örtülü ödenek konusunda soruşturma önergesi verirken, RP de Çiller’in mal varlığı ile ilgili olarak araştırma önergesini TBMM’ye getirdi. Hükûmet daha fazla dayanamadı. Me­sut Yılmaz’ın istifasıyla sona erdi. Mesut Yılmaz’ın istifası, örtülü ödenek tartışmasının da bitmesi anlamına geliyor­du. Hükûmet kurma görevi verilen Erbakan, DYP ile itti­faka gidip kendisinin ortaya attığı örtülü ödenek iddiala­rından vazgeçince REFAHYOL iktidarının ilk tohumları da atılmış oldu. Örtülü ödeneğin 5 milyar 500 milyon lira dolandırıldığına karar veren Ankara 9. Ağır Ceza Mahke­mesi, Selçuk Parsadan’ı 6 yıl hapis cezasına çaptırdı ve 5 milyar 500 milyon liranın yasal faiziyle birlikte Hazine’ye geri ödenmesine karar verdi.



Özal’ın Prensleri (Önemli görevlere tepeden in­me getirilen Amerika eğitimli bürokratlar): 1980’ler-de “Özal’ın Prensleri” olarak lanse edilip önemli görevlere tepeden inme getirilen Amerika eğitimli gençler olan Rüş-dü Saraçoğlu, Coşkun Ulusoy, Bülent Şemiler, Engin Ci­van, Cengiz İsrafil ve Turgay Özkan’a bu isim verilmişti. Kamu bürokrasi geleneğinden gelmeyen prenslerin emri­ne önemli fonların verilmesi ciddi şekilde eleştirilmişti. Prenslerin çok azı başarılı olurken bazıları da Türkiye’de yaşanan önemli skandalların baş aktörleri oldu.





P-R


Peşin Veren, Veresiye Satan (Türkiye’nin yaşa­dığı yüksek enflasyon dönemini anlatan fotoğraf):

Türkiye’de, 10 yıl öncesine kadar yüksek enflasyon orta­mı ve talep fazlası nedeniyle veresiye satan vade farkı ne­deniyle ciddi şekilde zarara uğruyordu. Peşin satmakta direnen, malını satmakta zorlandığı gibi, sattığında da ay­nı malı yerine koyamadığı için giderek sıfırı tüketiyordu. “Peşin Veren, Veresiye Satan” fotoğrafı bütün bu durumu simgeliyordu ve tüm Türkiye’ye yayılmıştı. Veresiye dı­şında satış yapamayan perişan dükkân sahibinin bir taraf­ta, peşin sattığı için mutlu ve kendinden emin duran esna­fın diğer tarafta olduğu o fotoğraf karesi uzun süre hafıza­lardan silinemedi. Fakat işin komik tarafı aradan yıllar geçtikten sonra, ekonomide bugün geldiğimiz noktaya baktığımızda yapılan satışların neredeyse tamamının kre­di kartıyla, yani bir anlamda veresiyeyle gerçekleştirildi­ğini görüyoruz. Bu resimde başlıkların yerinin değişmesi gerekiyor.

Nostaljik bir fotoğraf olarak, “ağlayan çocuk” resmiy­le birlikte sahaflarda bulmak hâlâ mümkündür.




“Peşin Veren, Veresiye Satan” fotoğrafı, Türkiye’nin bir dönemini simgeler. Veresiye dışında satış yapamayan perişan dükkân sahibi bir tarafta, peşin sattığı için mutlu

ve kendinden emin duran esnaf diğer tarafta.



Plan mı, Pilav mı? (Planlama anlayışını hafife alan zihniyet): 1965 Seçimleri öncesi ülkede “Plan ve Pi­lav” tartışmaları, siyasi propaganda sürecine bir kez daha damgasını vuruyordu. Bu tartışma CHP ile AP arasında yaşanıyordu. CHP, ülke kalkınmasının planlamayla ger­çekleşeceğine inanırken, AP ise planlamaya karşı olmadı­ğını, ancak konunun çok da abartılmaması gerektiğine işa­ret ederek somut şeylerin insan hayatındaki önemine vur­gu yapmaya çalışıyordu. Her ne kadar Türkiye kamuoyu bugün “Plan mı Pilav mı?” ikilemini dönemin Adalet Par­tisi lideri Süleyman Demirel ile hatırlasa da aslında bunu ilk söyleyen o değildi. Bazıları da bu ikilemi ifade eden si­yasinin DP lideri Adnan Menderes olduğunu zanneder. Oysaki “Plan değil Pilav” deyimini Demokrat Parti lideri Menderes de söylememişti. Bunu söyleyen Maliye Müfet­tişi Hüsnü Bengi’ydi. Bürokrat-politikacı-yazar Cahit Kay­ra, kitabında Bengi’nin amacını şu sözlerle anlatır:

“ ‘Plan değil Pilav’ deyimini Demokrat Parti lideri de­ğil, Maliye müfettişi Hüsnü Bengi koymuştur. Maksadı bi­zim 1948’de Marshall Yardımı’ndan pay alabilmek için Pa­ris’e götürdüğümüz Türkiye Ekonomik Kalkınma Planı’nı betimlemekti. Şevket Süreyya tarafından hazırlanan III. Sanayi Planı’nın Amerikalılarca kabul edilmeyeceği anlaşılınca onun yerine Paris’e getirilen (ve pek ciddi ol­mayan plan) için Hüsnü Bey böyle bir espri yapmıştı.” (Kayra, 1995, s.142)



Popüler Ekonomi Gazeteciliği (Günlük ekono­mi haberleri): 1980’lerde Turgut Özal’ın ekonomiyi liberalleştirmesi, bir anlamda sokağın diliyle ekonomi haber­ciliği yapmanın önünü açtı. Necati Doğru “fileli, sepetli, enflasyon canavarlı” haberlerle popüler ekonomi gazeteci­liğini başlattı. Bir yandan da Nezih Demirkent’in KOBİ ve Anadolu odaklı Dünya gazetesi devreye girdi. Fakat asıl kırılma, ulusal basının ekonomiye daha fazla ilgi duymasıyla başladı.

Rumeli Demiryolları Olayı (Memurlara rüşvet verilmesi geleneğini başlatan yolsuzluk): Tanzimat dönemi yöneticileri Avrupa’yla yakınlaşmanın demiryol­larıyla sağlanacağının farkına varmıştı. İstanbul’dan Bal-kanlar’a uzanacak bir demiryolunun, aynı zamanda aske­rî ve ekonomik faydaları da olacaktı. 1869’da Macar kö­kenli Yahudi Banker Baron Maurice de Hirsch, 2 bin kilo­metre olarak düşünülen hattın yapımına talip oldu. O an­dan itibaren de, tabiri caizse “dünya çapında bir ihale yol­suzluğunun çarkları” işlemeye başladı. Bayındırlık Bakanı Garabet Artin Davut Paşa’nın, Paris’te Hirsch’le imzaladı­ğı sözleşme, hükümet cephesinde tartışmalara neden oldu. Kendisinden açıklama istendiğinde Davut Paşa’nın sözleş­me hükümleri hakkında fazla bilgili olmadığı ve metnin, Hirsch’in önerdiği bir avukata yaptırıldığı anlaşıldı. Giri­şeceği işten büyük bir rant ümit eden Baron Hirsch, rüşvet çarkını döndürmeye Davut Paşa ile başlamıştı. Konunun Vekiller Meclisi’nde tartışılması üzerine, Şirvanzade Rüştü Paşa, inşaatın devletin kendi kaynaklarıyla yapılmasını önerdi. Ancak Osmanlı’nın Balkanlar’da demiryolu inşa etmesine sıcak bakmayan Ruslar, bin bir türlü entrikayla buna engel olabilirdi. Rusya engelini aşmanın tek yolu, Avrupa’nın büyük devletlerinin desteğini almaktı. Eğer Avusturyalı ya da Fransız bir mali grup işe karışırsa, yatı­rımcıların devletlerinden alacakları destek Rusya’nın mu­halefetini engelleyebilirdi. Birkaç düzenlemenin ardından Rumeli Demiryolları’nın yapımı ve işletme imtiyazı, 99 yıl süreyle Avusturya tebaasından Baron Hirsch’e verildi. Ru­meli Demiryolları imtiyazını aldığında hiçbir sermayesi olmayan ve iflas etmiş bir banker konumunda bulunan Hirsch, bu işten meşru ve gayri meşru olarak kazandığı 350 milyon frank gibi muazzam bir meblağ ile bir anda Av­rupa’nın sayılı zenginleri arasına girmişti. Bu olay ticari çevrelerde “yüzyılın vurgunu” olarak değerlendirilecekti. Ünlü tarihçi ve devlet adamı Ahmet Cevdet Paşa’ya göre de, memurlara rüşvet verilmesi “geleneğini” Osmanlı’ya Baron Hirsch’in bulaştırmıştı. Hirsch öldüğünde arkasın­da 800 milyon Fransız frangı tutarında bir miras bıraktı. Osmanlı Devleti, bazı devlet adamlarının aldığı rüşvetler sonucunda, hazinesine ağır bir yük getiren önemli bir bor­cun altına girdi. Rumeli Demiryolları Osmanlı’ya 2 milyar 800 milyon Fransız frangına mal oldu. 1954’te en son tak­siti ödenen “Birleştirilmiş Osmanlı Borçları” arasında, Ru­meli Demiryolları’nın borcu da bulunuyordu.



Rüşvetin Belgesi Olur mu? (Selim Edes’in meş­hur sözü): Engin Civan Rüşvet Skandalı, Emlakbank Eski Genel Müdürü ve Özal’ın prenslerinden Engin Civan’ın 19 Eylül 1994’te Mecidiyeköy’de ünlü baba Alaattin Çakı-cı’nın tetikçisi Davut Yıldız tarafından vurulmasıyla orta­ya çıktı. Cumhurbaşkanı Özal’ın en yakınında bulunan in­sanlar arasında başlayan para savaşında, Selim Edes ile Engin Civan’ın 5 milyon doları paylaşılamamış, bir yanı Dündar Kılıç ve kızı Uğur Kılıç ile Alaattin Çakıcı ve Tev­fik Ağansoy’a diğer yanı Özal Ailesi’ne dek uzanan kar­maşık ilişkiler ağı ortaya çıkmıştı.

Civan’ın vurulma olayının ardında Özal Ailesi’ne ya­kın iş adamı Selim Edes vardı. Edes, Engin Civan’a Emlak Bankası Genel Müdürlüğü döneminde, kredi sözü karşılı­ğında 5 milyon dolar rüşvet ödemişti. Fakat krediyi alama­dığı için parasını geri istiyor, Civan ise parayı geri ödeme­mekte direniyordu. İddialara göre bu aşamada Özal’ın eşi Semra Özal devreye girip Selim Edes’i arayarak Dündar Kılıç’ın kendisini beklediğini ve alacak işinin çözüleceğini söylemişti. Dündar Kılıç’ın Selimpaşa’daki yazlığında ya­pılan toplantıya Civan ve Edes katılmıştı. Toplantıda, ıs­rarla böyle bir paranın alınmadığını söyleyen Civan, Edes’e, “O zaman belgesini göster,” demesi üzerine Edes “Rüşvetin belgesi olur mu?” yanıtını vermişti. Bu görüş­meden herhangi bir sonuç çıkmayınca, ünlü kabadayı Alaattin Çakıcı devreye girmiş ve Çakıcı’nın adamı Davut Yıldız, Civan’ı yaralamıştı.





S-Ş


Sattırmam Kardeşim (Halkçı Parti lideri Necdet Calp’in unutulmaz sözü): Dönemin ANAP lideri Tur­gut Özal’ın akılda kalan ilk polemiği, bir televizyon prog­ramında Calp ile giriştiği, “Satarım Sattırmam” polemiği oldu. 1983 Genel Seçimleri öncesi, Turgut Özal, Turgut Su-nalp ve Necdet Calp arasında yaşanan açık oturumun bi­rinde “Boğaz Köprüsü” gibi kamuya ait mülklerin halka açılması gündeme geldi. Turgut Özal, iktidara geldiği tak­dirde Boğaz Köprüsü’nün hisselerini halka satacağının sö­zünü verirken, Necdet Calp de, ne olursa olsun böyle bir şeye asla izin vermeyeceğini belirterek, “Sattırmam efen­dim” diyerek, karşı çıkıyordu. Hatta o günlerde birçok magazin ve mizah dergisine de konu olarak, gündemden uzun süre düşmedi. ANAP iktidarıyla birlikte, köprü, ba­raj, enerji santralleri gibi tesislerin satışına ilişkin yasa Meclis’te sert tartışmalara neden olurken, yasa tasarısı da­ha sonra kanunlaştı. Kanun çıkmasının ardında da tartış­maların sonu gelmedi. Köprü ve barajların satılması konu­sunda DYP Genel Başkanı Yıldırım Avcı, “Mirasyediler her şeyi satarlar” derken, HP Genel Başkanı Necdet Calp, “Ermeni terör örgütü ASALA almak istese verilecek mi?” diye sitemde bulunuyordu. SODEP Genel Başkanı Erdal İnönü ise “Devlet malını satmaya kimsenin gücünün yet­meyeceğini” söylüyordu. 1984’ün Aralık ayında ise, Boğa­ziçi Köprüsü’nün 10 milyar değerindeki gelir ortaklığı se­netleri İş Bankası aracılığıyla satışa çıkarıldı. Köprü senet­leri kapışılırken bu satış işlemini geçiş ücretlerine yapılan zam haberi izledi.



Savaş Vurguncuları (İkinci Dünya Savaşı döne­mindeki vurguncuların genel adı): İkinci Dünya Sava-şı’nın devam ettiği günlerde Türkiye’de, sıkıntılı günler yaşanıyordu. Savaş öncesi ekonomik kalkınmaya ayrılan ve zaten sınırlı olan kaynaklar, savaş yıllarında savunma giderlerine ayrılmaya başlanınca yatırımlar durma nokta­sına geldi. İthalata getirilen sınırlama ile tüketim malların­da başlayan sıkıntılar nedeniyle, zorunlu olarak tüketim malları üretimine yöneliş oldu. Hızlı enflasyon ve kıtlık nedeniyle halkın yaşam koşulları oldukça güçleşti. Karne uygulamasıyla zorunlu tüketim malları devlet kontrolün­de insanlara ulaştırılmaya çalışılıyordu. Millî Koruma Ka­nunu ve diğer önlemler bile fiyatlardaki artışı engelleye-miyordu. Bu koşullar o dönemde “savaş vurguncuları” di­ye anılan yeni zenginlerin türemesine neden olmuştu. Önemli bir sermaye birikimi sağlayan tüccar ve büyük toprak sahipleri için, hızlı enflasyon ve kıtlıklar yaşanan bu dönemde vurgunculuk çok önem kazanmıştı. Böylelik­le savaş vurguncularının sermaye birikimi sanayiye yönel­mek yerine daha kazançlı olan ticarette kalmıştı.

Savaş zamanı vurgunculuğu, özel sektöre güvenilme-yeceğinin genel bir kanıtı olarak gösteriliyordu. Gazete manşetlerinde vurgun iddialarının yer almadığı tek bir gün yok gibiydi. En çok suçlananların başında ise, devlet memurluğu yaptıktan sonra iş dünyasına geçenler yer alı­yordu. Öyle ki, 1945 Bütçesi Meclis’te tartışılırken bazı mil­letvekilleri, politikacı ve devlet memurlarıyla işadamları arasındaki gizli ilişkileri soruşturmak üzere, 1920’lerde kurulan İstiklal Mahkemeleri’ne benzer özel mahkemele­rin kurulmasını istemişlerdi. Savaş yıllarında İstanbul’da yüzlerce “milyoner” doğmuştu. Bunlardan bir kısmı Ana­dolu’dan İstanbul’a yönelen yeni zenginlerdi. Savaş zen­ginlerinden, meşhur “Hacı Ağa” tiplemesi o günlerin Tür­kiye’ye armağanıydı. Hacı Ağa tipleri, Varlık Vergisi uygu­lamasından sonra yıkılan İstanbul tüccar gruplarının yeri­ne geçme eğilimindeydi. İstanbul’daki Anadolu burjuvazi­si, eski ve dokunulmaz mevkilere el atarak İstanbul burju­vazisini tedirgin ediyordu. Hüseyin Avni, Yurt ve Dünya dergisinin Temmuz 1943 sayısında gözlemlerini şöyle ak­tarıyordu:

“Kasaba tüccarı ve zengin köylüyü eğlendirmek için çalgılı gazinolar çoğalmıştır. Bu gazinolarda ekseriyetle Anadolu şarkıları söylenmekte, köylü kıyafetine girmiş kadın artistler Konya’nın kaşık havasını taklit ederek rum­ba ile karışık oyunlar oynamaktadırlar.”



Sevda Tepesi (İstanbul’da Araplara satılan tepe): Boğaziçi’nde Kandilli sırtlarındaki Sevda Tepesi’nin, 1985’te Suudi Arabistan Prensi Abdullah Bin Abdülaziz’e satılması sorun yarattı. Turgut Özal, Arap sermayesini Türkiye’ye çekmek istiyordu. 1984’te Özal, önce Suudi Arabistan Veliahtı Prens Abdullah bin Abdülaziz’e Sevda Tepesi’ni gezdirerek, araziyi satın almaya razı etti. Prens’in satın alma teklifi, arazinin sahibi Dirvana Ailesine, bizzat devlet kanalıyla iletildi. Türk basını ise bu dönem, Arapla­ra arsa satılması girişimini eleştiriyordu. Suudi Prens’e ar­sa satma konusunda kararlı bir tavır takınan Başbakan Özal ise Prens’in Boğaz’da, saray değil 1000 metrekarelik bir ev yapacağını açıklıyordu. “Adamlara gel Boğaz’da yer al diye biz teklif ettik” diyen Özal, konunun hukuk devle­tiyle ilgisinin olmadığına inanıyordu. Ona göre, Arapların Boğaz’da yer almalarından sonra başka yabancılar da Boğaz’da yer alabilirlerdi. Dirvana Ailesi, imarsız arazile­rini Prens’e satmaya karar verdi, ancak Suudi Prens’in ara­zinin sahibi olmasının önünde bir engel daha vardı. “Karşılıklılık ilkesi” gereği, Suudi Arabistan ile Türkiye Cumhuriyeti arasında gayrimenkul alım satımı yapılamı­yordu. Özal, kolları sıvayarak Bakanlar Kurulu kararıyla, 1984’te Prens’in arazinin sahibi olmasını sağladı. Bu satış­tan sonra Cidde Belediye Başkanı Farisi de Kandilli kıyı­sında yer almak için girişimde bulundu. Satış işleminden sonra, İmar Yasası’na eklenen meşhur 47. maddeyle Boğaziçi öngörünüm bölgesinde olan ve 5 bin metrekare­nin üzerindeki arazilere yüzde 6 oranında imar izni veril­di. Ancak bu değişikliği Anayasa Mahkemesi iptal edince Sevda Tepesi de Bin Abdülaziz’in elinde kaldı.



Sırtımızdaki Kambur: (Bkz. KİT’lerin Zararları).



Siyasetin Ticarete Alet Edilmesi (Ticaretin ola­ğan akışına siyasi ilişkilerin bulaştırılması): Tek par­ti dönemindeki rüşvet olayları, İsmet Paşa’nın ifadesiyle “siyaseti ticarete alet etmek” türündendi ve bunun altında da Cumhuriyet yönetiminin “devlet eliyle ferdi zengin et­mek” politikası yatıyordu. Bu dönemde daha çok resmî ideoloji, bürokrasi ve iş dünyası arasındaki organik bağla­rın kurulmasında payanda görevi görmüş ve yeni kurulan siyasi rejimin temellerinden biri olan sermaye sınıfını güç­lendirmenin aracı olarak kullanılmıştı. Başbakan İnönü ve arkadaşları, devlet nüfuzunu kullanarak banka ve şahısla­ra ait çeşitli işler yapılmasını eleştiriyordu. İnönü’nün, ko­nuyla ilgili düşünceleri çok netti:

“Bir iş ki, kimse yapmaz, devlet yapar, bunu anlıyo­rum. Bir iş ki, hususi bir teşebbüs yapar, bunu da anlıyo­rum. Fakat devletin nüfuzunu kullanarak şahıslar ve ban­kalar yapar, bunu anlamıyorum. Ben devletçilik denen şe­yi anlarım, fakat dolapçılığı anlamam”.

Celal Bayar, Mustafa Kemal’in dahi dar devletçilik dü­şüncesinden ileriye doğru bir kopuşu gerçekleştirdiğini, buna karşılık İsmet İnönü’nün düşüncelerinde en ufak bir değişiklik olmadığını düşünüyordu. İnönü ise İş Bankası ekibinin “siyaseti ticarete alet ettiği”ne inanıyordu. Bayar, bu ekibi İş Bankası yönetiminden alarak Denizbank’ın ba­şına getirmişti. Fakat İnönü Cumhurbaşkanı olur olmaz hiç hazzetmediği bu ekibi tasfiye etti.



Sümerbank Modeli (Türkiye’yi sanayileştiren modelin yok oluşunun canlı örneği): Cumhuriyet’in ilk yıllarında kurulan bazı fabrika, işletme ve mağazaların bütünü Sümerbank’ı oluşturdu. Bu, “ithal ikame” yaklaşı­mıyla ülkeyi kuran kuşakların yoksulluğun yakıcılığına buldukları ilk çözümdü. Bugün, Mustafa Kemal ve arka­daşlarının 1930’lu yıllarda başlatmış olduğu büyük kalkın­ma hareketinin uygulayıcısı olan Sümerbank’ın fabrikala­rının çoğu kapandı. Ondan geriye sadece, 70 yıllık bir sanayi kültürü kaldı. Sümerbank, fabrikasıyla, işletmesiy­le, mağazasıyla, sosyal ve spor tesisleriyle uygarlık anlayı­şını Anadolu’ya taşıdı. Büyük umutlarla kurulan, Cumhu-riyet’in ilk büyük kalkınma hamlesi; adam kayırma, men-faatçilik ve partizanlık gibi nedenlerle amacına ulaşamadı. Bunun yanı sıra zamanında özel kesime devredilmediği ya da teknolojisini yenilemediği için devlet fabrikaları, zarar ettirilerek, ya birer ikişer kapanmak ya da devredilmek zo­runda kaldı. 1990’lı yıllarda özelleştirme kapsamına alınan Sümerbank’ın mevcut birikimlerinin bir kısmı da kelime­nin tam anlamıyla talan edildi.




Ülkenin kısa sürede sanayi ülkesi olması yolunda yeni bir model olan Sümerbank, sanayide devletçiliğin en önemli kurumlarından biri olarak kendisinden sonra gelişen ekonomik büyümenin mimarı oldu.



Şakir Zümre (Devletin sahip çıkamadığı bir gi­rişimci): Cumhuriyet’in ilk yıllarında, özel sektörün kar­şılaştığı en önemli sorunlar, sermaye yetersizliği ve sanayi kredisinin bulunmayışıydı. Ayrıca hammaddenin temini ve kalifiye eleman eksikliği, Türk özel sektör şirketlerinin en önemli sorunlarından birkaçıydı. Özel sektör küçüklü büyüklü bazı yatırımlar gerçekleştirdi. Fakat bu dönemde yapılan özel sektör yatırımlarının çoğu sorunlarla baş edi­lemediğinden günümüze kadar ayakta kalamadı. Bunlar­dan biri de Zümre’ye ait fabrikalardı. Fabrikaların kurucu­su Şakir Zümre, Bulgaristan’daki Türkler içinde Avru­pa’da eğitim görebilme olanağı bulan ilk Türk gençlerin­den biriydi. I. Dünya Savaşı döneminde Varna Türk millet­vekili olarak Bulgar Parlamentosu’nda da bulunan Zümre, o yıllarda Sofya’da görevli bulunan Türk Askerî Ataşe, Yarbay Mustafa Kemal Bey ile yakın arkadaşlık kurmuştu. Şakir Zümre ile Mustafa Kemal arasında Sofya’da başla­yan yakın arkadaşlık ve dostluk, Türkiye’nin ulusal ba­ğımsızlık savaşı yıllarında da artarak devam etti. Mareşal Fevzi Çakmak’ın da yakın akrabası olan Zümre, Anado­lu’da bağımsızlık savaşı veren ulusal güçlere, yurt dışın­dan silah ve cephane göndererek, “imalat-ı harbiye” konu­sunda uzman, usta ve teknisyen bularak hizmet etti. Uzun yıllar Türk ordusunun gereksinimi olan silah ve cephane­lerin üretimini yapan Zümre, Büyük Zafer’den sonra Bul­garistan’dan ayrılarak Türkiye’ye geldi. Atatürk’ün uygun görmesiyle, Türkiye’nin savunma sanayiinde ilk özel sek­



tör fabrikasını kurdu. 1924’te Zümre tarafından tamamı yerli sermayeyle Haliç kıyısında imalat-ı harbiye ve made­ni eşya fabrikaları kuruldu. Bulgaristan’dan getirilen ya­bancı usta ve teknisyenler ile imalata başladı ve kısa bir sü­re sonra fabrikada yerli işçi ve usta yetiştirmeyi başarabil­di. Fabrikanın çalışmaları daha sonraki yıllarda çok farklı alanlara yayıldı. Zümre’nin fabrikası, çeşitli ülkelerden si­pariş alarak yurt dışına mal ihraç etti. İhracat yaptığı ülke­ler arasında Yunanistan, Bulgaristan, Polonya ve Mısır gi­bi ülkeler bulunuyordu. Yunan ordusunun “bomba” ge­reksinimini karşılamak üzere 1937 Şubat’ında Yunanis­tan’la yapılan 1,5 milyon liralık “iş sözleşmesi”, Türki­ye’de büyük bir ekonomik zafer olarak değerlendiriliyor ve gazetelerin birinci sayfalarında en önemli haberler ara­sında yer alıyordu. Türk savunma sanayii tarihinde önem­li bir yeri olan Türkiye’nin özel sektöre ait silah ve cepha­ne fabrikası, II. Dünya Savaşı yıllarında teknolojisini yeni-leyemedi. Savaşın bitmesi ve Türkiye’ye yapılan Ameri­kan silah yardımlarından sonra Şakir Zümre Fabrikası, üretimine son vermek zorunda kaldı.



Şimendifer Siyaseti (Cumhuriyet’in ilk yılların­da izlenen ve demiryolu yapılmasının gerekliliğini savunan politikanın adı): Demiryolları o dönem için “sihirli” bir sözcüktü. Hatta 10. Yıl Marşı’nın da dizelerin­den biri olan “Demirağlarla ördük ana yurdu dört baştan” sözleri, bir dönemin sanayileşme politikasının da ne oldu­ğunu gösterir. 1920’lerin en kapsamlı ve önemli ekonomik altyapı faaliyeti demiryollarının yapımı oldu. Bununla bir­likte Cumhuriyet’in ilk şimendifer okulu 1923’te açıldı. İş­letilenlerin yanı sıra 10 yılda yeni yapılan 1000 kilometre demiryolu, bir ekonomik politikanın ötesinde, modernleş-meci ve kalkınmacı Cumhuriyet aydınlanmasının en belir­gin göstergesiydi. Misak-ı Millî sınırları içinde, Cumhuri­yet fikrinin her alana ve yurdun dört bir köşesine yayılma­sı, iç pazarın bütünleşmesi ve ticaret ürünlerinin rahatça dolaşımı ve buna bağlı olarak ekonominin canlanması o yıllar için ancak demiryoluyla mümkün olabilirdi.





T


Tabu Yıkan Reklam (Reklamcılıkta devrim): 1994’te bir bankanın reklam filminde “Bay Pardon” olarak ünlenen tiyatrocu Kaan Girgin, sonraki reklam filminde iz­leyicilerin karşısına asker olarak çıktı. Asker imajı reklam­larda ilk kez işlenirken, yönetmenliğini ve senaristliğini Ali Taran’ın yaptığı bu reklam filmiyle Türkiye’de tabu olan bir konu yıkılmış oldu.



Tahkim Yasası (Yabancı hakem): Uluslararası Tah-kim’in yolunu açan ve bu yüzden uzun süren tartışmala­ra neden olan anayasa değişikliği teklifi, Meclis’te 1999’da rekor oyla kabul edildi. Tahkim ve özelleştirmeyi öngören bu değişiklikle artık Türkiye’de yatırım yapacak olan ya­bancılarla, devlet arasında yapılacak imtiyazlı şartname ve sözleşmelerde itilaf çıkması hâlinde, sorunu iki tarafın birlikte belirleyeceği “yabancı hakem”in çözmesi karar­laştırıldı.



Tasarruf Kutuları (Kumbara): Eldeki bütün imkân­lar seferber edilerek, yokluklar içinden bir ülke kurulmuş­tu. Toplu iğneyi bile dışardan satın alan bir milletin kalkın­ması için belki de tasarruf etmekten başka çare yoktu. Ta­sarruf kutuları yani “kumbara”, bu dönemde İş Banka-sı’nın tasarrufu teşvik amacıyla attığı en önemli adımdı. 1928 yılı başında ülkedeki tüm yerli ve yabancı bankaların tasarruf hesapları ve bu hesaplara uyguladıkları faiz oran­ları konusunda kapsamlı bir çalışma yapan İş Bankası yö­netimi, eylül ayından itibaren İstanbul şubesi vasıtasıyla bir kampanya düzenlemeye karar verdi. Hedef, tasarruf sandığı mevduatını 10 milyon liraya çıkarmaktı ve bunun için öncelik geleceğin büyükleri olan çocuklara verilecekti. Çocuklara tasarrufu aşılamanın en kolay yolu da Batı’da olduğu gibi kumbara dağıtmaktı. Bu nedenle banka yöne­timi, ilk iş olarak Avrupa’ya kumbara siparişi verdi. Kum­baralar gelir gelmez büyük bir rağbet gördü. Her gün yüz­lerce kişi “tasarruf kutusu” almak için şubelere başvuru­yordu. Kumbara isteyenlerin büyük bölümü öğrenciler­den, çocuğunu sevindirmek isteyen babalardan ve işçiler­den oluşuyordu. Kumbaralar kısa sürede tükendi. Her gün şubelerden gelen kumbara talepleri karşısında, Avru­pa’dan sipariş edilen kumbaraların acele gönderilmesi is­tendi. Dağıtılan kumbara sayısı 1930’da 16 bini buldu. 1934’te ise dağıtılan ve hesapları açılan kumbara sayısı 50 bine ulaştı. Cumhuriyet’in ilk yılları boyunca bankalar mevduatlara faiz vermek yerine yaptıkları çekilişlerle he­sap sahiplerine ikramiye dağıttılar. Bankada kumbara he­sabı açtıranlar tasarruf etmekle kalmayıp kura sonucu ka­zanacakları servetin hayalini kuruyorlardı. 1930’un son aylarına doğru yapılan İş Bankası’nın ikinci kurasının ödülü 1.000 liraydı.



Televole İktisatçı (Adını magazin programından alan ekonomi kavramı): Öncelikle Televole’nin ne oldu­ğu konusunda kısa bir bilgi verelim. 2002’nin son ayların­da MİT Müsteşarı Şenkal Atasagun’un “Televole” tarzı eğ­lence programlarına yönelik yaptığı eleştiri, gazete man­şetlerine “Televole komünist yapar mı?” şeklinde yansıdı. Atasagun’un, “Bırakın doğuyu... Varsayalım, Ankara’nın varoşlarında yaşayan, altı çocuğu olan ve akşam evine ek­mek götüremeyen birisiniz. Akşam televizyonunuzu açtı­ğınızda Televole programlarında 60 kişinin nasıl yaşadığı­nı görüyorsunuz. Siz olsanız ne düşünürsünüz? Ben bu durumda olsam, belki de komünist olurdum” sözleri, medyadaki aşırı magazinleşmenin toplumsal sonuçlarını da tartışma gündemine taşıdı. Hatta yaşanan ekonomik krizin sebebi olarak da gösterildi. MİT Müsteşarı’nın bu açıklamasıyla spor ve magazinin birlikte harmanlandığı Televole programları, televizyonlardaki çarpık magazin­leşme anlayışının sembolü hâline geldi. İlk yapılmaya baş­landığı 1990’lı yıllardan itibaren sayıları hızla artan Tele-vole tarzı programlar, kendi kültürlerini de yaratmakta ge­cikmedi. Uzmanlara göre Televole kültürü, toplumun en kolay yoldan benimseyeceği, en ucuz ve en yoz öğelerin paketlenerek insanlara verilme çabasıydı. Ekonomik kriz­den sonra iktisatçılar kelimesiyle yan yana gelmesiyle bir­likte Televole kavramı yeni bir hâl aldı: Televole İktisatçı­ları. Bu yeni deyim genel olarak her gün televizyona çıkıp, Türkiye’nin durumunu güllük gülistanlık gösteren iktisat­çılar için kullanılmaya başlandı.



Tesettür Modası (İslami moda türü ): 1980’lerden sonra belirgin bir şekilde siyasallaşan ve popülerleşen İsla-mi akımın etkisi, 1990’larda giyim-kuşam kültürüne de yansıdı. Siyasetteki bütün çalkantılara rağmen İslami ya­şam tarzı kendi giyim sektörünü de yaratmakta gecikme­di. Tesettür firmalarının ilki Tekbir Giyim firmasıydı. 1982 yılında tesettür giyimi imalâtına başlayan ve 1990 yılında Tekbir Giyim Anonim Şirketi’ni kuran Karaduman kardeş­lerden Mustafa Karaduman, Aksiyon dergisine verdiği rö­portajda, “Bu alandaki boşluğu doldurmak” amacıyla te­settür giyim işine girdiklerini açıklıyordu:

“1980’li yıllarda mağazalarda gerçekten tesettüre uy­gun kıyafet bulmak mümkün değildi. Bulunan birkaç ma­ğaza ise küçük çapta perakende iş yapıyorlardı. O dönem­de sadece Mesture Giyim ve Altıniğne gibi birkaç firma bu alana yatırım yapmıştı. Biz bu tesettür olayının yüzde 98’i Müslüman bir ülkede bütün insanlarımızı ilgilendirdiğini düşündük ve bu alandaki boşluğu doldurmak istedik. Bi­zim insanımız yaşasa da yaşamasa da İslam’a gönülden inanıyor. Bu insanlara İslam’ın emrettiği tesettürün tanıtıl­ması hâlinde sıcak bakacaklarını düşünerek bu işe girdik. O yıllarda tesettür kelimesi de tam bilinmiyordu. Sanki Arap kıyafetiymiş gibi düşünülüyordu.” (Aksiyon, 24.07.2000)

1990’lı yıllarda Tekbir Giyim, ürünlerini daha geniş kitlelere tanıtabilmek arayışına girmişti. Bunun için önce bu konuda herkesin tanıyıp değer verdiği din adamlarıyla görüşüp üretilmesi ve satılması helâl olan bir şeyin tanıtıl­masının da helâl olduğu yönünde fetva almışlardı. Firma 1992 yılında Türkiye ve dünyada ilk defa “tesettür defile­si” düzenleyerek Türk ve Avrupa medyasının ilgi odağı hâline geldi. İlk defile 1992’de Beyazıt’taki President Otel’de düzenlendi. Ülkede düzenlenen ilk tesettür defile­sine Türkiye’nin tanınmış mankenleri katıldı. Ancak gün geldi, kendi hayatında da tesettürlü yaşam tarzını benim­semiş mankenler çıkmaya başladı. Bu mankenlerden ilki Amina Muzur’du. Kendisi, Türkiye’nin ilk tesettürlü man­keniydi. 1992’de patlak veren ve Sırplar tarafından gerçek­leştirilen Boşnak katliamından kaçan Amina Muzur Türki­ye’ye sığınmış ve daha sonra mankenliğe başlamıştı. Mu-zur, ilk tesettürlü manken olarak, diğer mankenlerin vü­cutlarını, kendisinin ise elbiseleri sergilediğini düşünüyor­du. Tekbir firmasının mankeni olan Bosnalı Amina Munzur evlenince katalog çekimlerini bıraktı.




Siyasallaşan ve popülerleşen İslami akımın etkisi, 1990’larda giyim-kuşam kültürüne de yansıdı. Siyasetteki bütün çalkantılara rağmen İsla­mi yaşam tarzı kendi giyim sektörünü de yaratmakta gecikmedi.



Titan Saadet Zinciri (Titan Kenan’ın sistemli do­landırıcılığı:): Türkiye’nin skandallar ansiklopedisinin en önemli maddelerinden biri olarak, Titan’ı ayrı bir şekil­de değerlendirmek gerekir. Almanya’da kuaförlük yapan Hakan Kenan Şeranoğlu ve arkadaşları, Titan adını ver­dikleri sistem sayesinde kendilerine 75 milyon marklık bir kaynak yaratmışlardı. Kurdukları bu saadet zincirinin işle­yişi basitti. Titan toplantılarına davetle gidiliyordu. Ayrıca toplantılar hakkında kimseyle konuşmayacağınızı aksi takdirde 5 bin mark ceza ödemeyi kabul ettiğinizi belirten bir gizlilik belgesini imzalıyordunuz. Titan’a girişin bedeli ise 2 bin 450 marktı. İlk iki üyeyi götüren kişi lider konu­muna yükseliyor ve götürdüğü üyelerden 300’er mark alı­yordu. Üçüncü kişiyi sisteme üye yaptırdığında ise grup lideri 1000 mark kazanıyordu. Ayrıca liderin getirdiği her üye için 700 mark alınıyordu. Yatırılan paranın 50 markı Titan’a gidiyordu. Kısa sürede 30 bin üyeye ulaşan saadet zinciri sayesinde Şeranoğlu yarattığı muazzam kaynağın bir kısmını Lamborghini, Ferrari, Mercedes ve BMW gibi lüks araçlara yatırmıştı.

Saadet Zinciri, Şeranoğlu’nun İzmir’de gerçekleştirdi­ği gösterişli doğum gününün basına yansımasıyla kırılma­ya başlandı. 1998’de İzmir Hilton Oteli’nde görkemli bir parti oldu. Şeranoğlu elinde şampanya kadehi, ilginç ceke­ti, dans figürleri ve araba şeklindeki pastasıyla çok konu­şuldu. Pastayı kesmek için kullanılan samuray kılıcından şüphelenen polisin yaptığı baskında yakalanan ve kılıcın kaçak olması nedeniyle gözaltına alınan Şeranoğlu’nun Titan zinciri böylelikle açığa çıktı. Absürd doğum günü partisi kamuoyu baskısına dönüşünce Titancılar hâkim karşısına çıkarıldı. Şeranoğlu ve arkadaşları, 143 kişiyi do­landırmak suçundan 25’er yıl hapis cezasına çarptırıldı. Şeranoğlu, 140 kilo olarak girdiği cezaevinden 10 yıl sonra 70 kilo olarak çıktı.



Toprak İşleyenin, Su Kullananın (Türkiye’de dö­nüşüm yaratacak, hayata geçirilememiş bir proje):

Türkiye’nin 1960 ve 1970’lerdeki en önemli sorunu toprak meselesiydi. Doğan Avcıoğlu gibi yazarlar, Kemalist devri­min en büyük eksiğinin bu olduğunu belirtiyorlardı. Çift­çiyi Topraklandırma Kanunu ve Köy Enstitüleri’ni içeren süreç başarısızlıkla sonuçlanmıştı. Türkiye ne toprak refor­munu ne de tarım reformunu gerçekleştirebilmişti. İşte böyle bir ortamda siyasi yolculuğa başlayan Bülent Ece-vit’in, “Toprak İşleyenin, Su Kullananın” sözü kendisine iktidar yolunu açan sloganlardan biri oldu. Ecevit, bu sö­zü 11 Ağustos 1969’da CHP Genel Sekreteri olarak parti programının bir bölümünü açıklarken kullandı. 1973 Se-çimleri’nde CHP, aynı söylemle vatandaşlara seslendi ve parti bu sloganla seçim meydanlarına damgasını vurdu. Böylece kendisini ortanın solu olarak tanımlayan parti, o dönemde yüzde 33 oyla iktidar oldu. Bülent Ecevit, CHP-MSP koalisyonunun başbakanı olarak iktidara geldikten sonra toprak ağalığına son vermek amacıyla başlattığı top­rak reformu için yine aynı sloganı kullandı. Bu düşünce­nin hayata geçirilmesi için de, bir model olarak Köykent Projesi’ni öne sürdü. Köykent Projesi de tıpkı Köy Enstitü­leri gibi köylüyü köyde tutmak ve onu kente, göçe bulaş­tırmamak amacını taşıyordu.



Türk Parasının Kıymetinin Korunması (Paranın değerini korumaya yönelik bir kanun): Türkiye, 1929’a büyük beklentilerle girmişti. Lozan Anlaşması’ndan doğan zorunlu ticaret rejiminin ortadan kalkmasıyla iktisa­di bağımsızlığa kavuşmaya hazırlanıyordu. Ancak yaşa­nanlar, Türkiye’nin hevesini kursağında bıraktı. 1929 hem dünya ekonomisi hem de Türkiye açısından beklenmedik bir iktisadi krizin oluştuğu ve hızla tüm dünya ülkelerini et­kisi altına aldığı bir yıl oldu. 1920’lerin sonunda ellerinde Türk parası bulunduranların çoğu, Lozan Anlaşması’nın kı­sıtlayıcı maddeleri yürürlükten kaldırıldığında uygulama­ya konması beklenen ticari kısıtlamalara, sermaye denetim­lerine karşı kendilerini korumaya çalışıyorlardı. Bu da ithal mallarında ve döviz kaynaklarında büyük bir spekülasyon anlamına geliyordu. Bu spekülasyon ödemeler dengesinde zaten varolan güçlükleri iyice ağırlaştırdı ve Türk lirasının değeri üzerindeki baskıyı daha da belirgin hâle getirdi. Böy­lece Dünya Krizi’nin etkileri henüz başka yerlerde hissedil­meye başlamadan Türk ekonomisi bir kriz dönemine girdi. Bu durumda hükümet ekonomi cephesinde çıkardığı iki ya­sayı bir yıl arayla yürürlüğe koydu. Bunlar, Menkul Kıy­metler ve Kambiyo Borsaları Kanunu ile 1930’da yürürlüğe giren 1567 sayılı Türk Parasının Kıymetini Koruma Hakkın­daki Kanun’dur.

Türk Parasının Kıymetini Koruma Kanunu’ndaki ilk değişiklik yabancı sermaye konusunda oldu. Yabancı ser­mayeyi davete ilişkin ilk adım, Maliye Bakanı H. Nazmi Keşmir’in önerisiyle, Türk Parası Kıymetini Koruma Yasa­sı çerçevesinde çıkarılan 22.05.1947 tarih ve 13 sayılı Ba­kanlar Kurulu kararıyla atıldı. 13 sayılı kararname yaban­cı sermayeye ilişkin ilk açık düzenleme olarak dikkat çe­ker. Kararnameyle, Türkiye’de iş yapmak isteyen yabancı­ların gerekli nakdi sermayeyi ve işletme akçelerini döviz olarak dışarıdan getirmeleri zorunluluğu konuldu. Bu ka­rarla Maliye Bakanı, yabancı sermayeye kâr transferi ko­nusunda taahhütte bulunma yetkisine sahip oldu. 1990’lı yılların başında yapılan değişikliklerle son hâlini alan ka­nun yaklaşık 80 yıldır yürürlükte.



Türk Parasının Konvertibil Oluşu (ANAP ikti­darının kurumsal alandaki en önemli reformu):

Anavatan hükümeti 1989’da bir Bakanlar Kurulu kararıy­la Türk Parasını Koruma Kanunu’nunda reform sayılacak bir değişiklik yaptı. 32 Sayılı Kararname’yle bütün mali sektör dış rekabete açıldı. Bu uygulamayla içeride serbest şekilde döviz alım-satımı başladı ve her çeşit yabancı ser­mayenin Türk mali piyasalarına giriş ve çıkışının önünde­ki tüm engeller kaldırıldı. Bu değişimle birlikte Türk lirası konvertibil kılındı, portföy yatırımlarına yönelik olarak yabancı sermaye hareketleri büyük bir canlılık kazandı. Cumhuriyet dönemi iktisat politikalarının sembolü sayı­lan bu yasanın değiştirilmesiyle, dış dünyayla Türkiye arasındaki sermaye hareketleri serbest bırakılıyor ve eko­nomik anlayıştaki değişimin altı çiziliyordu. Kanunda ya­pılan bu değişiklikle, Türkiye bir anlamda küreselleşme kavramıyla ifade edilen uluslararası ekonomik sürece de dâhil edilmiş oldu.



Türkbank İhalesi: (Bkz.Vücut Kimyasının Bozul­ması).



Türkiye Tarımda Kendine Yeten Yedi Ülkeden Biridir (Bu ülkelerin hangileri olduğunun bir türlü öğrenilmediği, geçmiş yıllara ait bir iktisat efsane­si): Bu söz tam bir şehir efsanesi gibi bir şeydi. İlkokul sı­ralarından beri öğrencilere Türkiye’nin tarımdaki duru­munun bu olduğu söyleniyordu. Ayrıca bu yedi ülkenin hangileri olduğu da bir türlü bilinemiyordu. Zaman geç­tikçe kapalı ekonomiler için geçerli olan bu kuralın çok da gerçeği yansıtmadığı anlaşıldı. Çünkü kendi kendine yet­menin ölçüsü yoktur. Ayrıca Türkiye hiçbir zaman objektif tanımlamayla tarımda kendine yeterli olan bir ülke olama­dı. Mutlak bir ölçü olamaz bu konuda. Hangi üründen, ne kadar tüketirseniz kendi kendinize yeterli olursunuz? Doymanın ölçüsü nedir? Sınırlarınızı kapatarak, bütün ürettiklerinizi sadece tükettiğinizde mi, kendi kendinize yeterli oluyorsunuz? Bu nedenle önemli olan, Türkiye’nin kaynaklarının doğru kullanılması, değerlendirilmesidir. Kırsal kesimde kentlere yönelen göçle beraber, tarımda ça­lışan aktif nüfus yerini yaşlı kesime bıraktı. Böylelikle önemli bir nüfus tarımsal üretimden elini çekince, Türki­ye’nin tarımda kendine yeten yedi ülkeden biri olmadığı gerçeği de ortaya çıktı.



Türkiye’nin İlk Milyoneri (Türkiye dünyanın uçak üretim ve ihraç lisansına sahip 5. ülkesi iken bunu sağlayan Nuri Demirağ’a hayatı zindan edil­di): Cumhuriyet döneminin ilk Türk demiryolu müteah­hitlerinden biri olan Nuri Demirağ, Türkiye’nin en önemli müteşebbisi ve ilk milyoneriydi. Girişimleri sadece ekono­miyle sınırlı kalmayan Demirağ, Türkiye’de girişimciliğin tarihsel gelişimi içinde renkli bir sima oluşturdu. Mütare­ke yıllarında devletteki görevinden istifa ederek ticaret ha­yatına atılan Nuri Demirağ, ürettiği “Türk Zaferi” adlı si­gara kâğıdıyla kısa sürede oldukça büyük bir servet edin­di. Sigara kâğıdı üretimi İnhisarlar İdaresi’ne verilince (1925), bir ithalat ve ihracat bürosu kurdu. Bir süre sonra bu büroyu kapatıp yüksek mühendis olan kardeşi Abdur-rahman Nuri Demirağ ile birlikte müteahhitliğe başladı. Karabük Demir Çelik Tesisleri (1930), İzmit Kâğıt Fabrika­sı, Bursa Merinos Fabrikası, Sivas-Erzurum demiryolu hat­tı (1938-1939) projelerini gerçekleştirdi. Devlet bütçesinin 212 milyon lira olduğu 1936’da 11 milyon liralık sermaye­siyle Türkiye’nin en büyük kişisel servetine sahipti. Nuri Demirağ, Cumhuriyet’in ilk yıllarında müteahhitlik işleri­nin özel kesimde sermaye birikiminin oluşumundaki rolü­nü göstermesi açısından önemli bir örnektir. Bu birikimler­le yola çıkan Demirağ, özel kesimin önemli girişimcileri arasına katıldı. Demirağ’ın, başarısız veya sonuçsuz kal­mış da olsa Türk girişimcilik tarihi açısından ilginç giri­şimleri de oldu. Kişisel çabalarıyla İstanbul Yeşilköy’de ilk büyük havaalanını yaptı, aynı yerde bir uçak fabrikası ve pilot okulu kurdu.

1943’de Türk Hava Kurumu’nun sipariş ettiği uçakla­rın bedellerini ödememesi, Beşiktaş’taki montaj atölyesin­de yapılan 160 beygir gücünde, çift motorlu 6 kişilik yolcu uçaklarına da Türk Hava Yolları’nın ilgi göstermemesi so­nucu doğan krizler ve yıllarca süren davalar Demirağ’ın yaşamının dönüm noktalarını oluşturdu. Demirağ iflasa sürüklenmesinin ülke açısından ciddi zararlara yol açaca­ğını belirttiği mektupları Millî Şef İsmet İnönü’ye gönder­se de olumlu sonuçlar alamadı. 1945’te Millî Kalkınma Partisi’ni kurdu. Parti seçimlerde başarılı olamadı ve gide­rek etkinliğini yitirdi.





V-W


Varlık Vergisi (Ekonominin Türkleştirilmesinin ilk adımı): II. Dünya Savaşı döneminde devleti yöneten­ler, halkı ve orduyu beslemekte nasıl güçlük çekiyorlarsa harcamalara gerekli karşılığı bulmakta da aynı güçlükle karşı karşıyaydılar. Varlık Vergisi, 1942 yılının Kasım ayın­da yasalaştı. Ülke genelinde 114 bin 368 kişi olarak belirle­nen mükelleflerin büyük bir bölümü İstanbul ve İzmir’de bulunuyordu. Tahsil edilmesi hâlinde 500 milyon lira gelir elde edileceği hesaplanan Varlık Vergisi uygulaması bü­yük haksızlıkların yaşanmasıyla sonuçlandı. Komisyonlar, yasada bir ayrım yapılmamasına rağmen uygulamada azınlıklardan çok daha fazla vergi talep etti. Gerçekte de toplam 315 milyon liralık vergi tahsilatının yarıdan fazlası gayrimüslim azınlıklara ödettirilmişti. Gayrimüslim azın­lık vergiyi ödeyebilmek için evlerini, işyerlerini satmak zo­runda kalırken, birçoğu da iş hayatındaki yerlerini kaybet­ti. Maliye Müfettişi olarak Varlık Vergisi’ni denetleyen ekip içinde yer alan, Gelirler Genel Müdürlüğü dâhil çeşit­li görevlerde bulunan eski bakan Cahit Kayra, 19 Aralık 1999 tarihli Cumhuriyet gazetesindeki röportajında, Varlık Vergisi’nde ırkçılık yapıldığını kabul ediyordu:

“Azınlıklar zengindi, gönül rahatlığı ile daha fazla vergi verebilirlerdi. Ama vermedikleri için Varlık Vergisi geldi. Açık bir şey söylemek gerekiyorsa, Varlık Vergi-si’nde açık bir ırkçılık vardır.”

Varlık Vergisi’nin resmî amacı; vurgunculukla elde edilen kârları vergilendirmek, karaborsacılığın önünü al­mak ve hükümet bütçesi üzerindeki baskıyı kaldırmaktı. Ancak uygulama, büyük işadamlarından esnafa kadar tüm azınlıkların ekonomik konumlarında büyük bir sar­sıntıya neden oldu. Varlık Vergisi uygulaması, basit bir ya­sadan çok, temelleri İttihat ve Terakki iktidarı döneminde atılmış ve devlet politikası hâline gelmiş “Türkleştirme” ve “Millî Burjuvazi” yaratma politikasının son halkaların­dan biriydi. Hükümet bu uygulamayla, Müslüman-Türk nüfusun sermaye birikimine katkıda bulunmuştu. Varlık Vergisi Yasası, 1944’ün Mart ayında kaldırıldı.



Vecihi Hürkuş (Hayatı zindan edilen bir giri­şimci örneği daha): Aslında Türk tarihinin gizli kalmış sayfaları arasında sıkışmış kalmış öyle insanlar vardır ki birçoğumuz onları ne tanırız ne de yaptıklarını biliriz. Ha­vacılığa gönül veren kişilerden biri olan Vecihi Hürkuş, sa­dece Türk havacılık tarihinin değil, belki de tüm Türkiye tarihinin en ilginç simalarından biridir. Birinci Dünya Sa­vaşı ve Kurtuluş Savaşı’na tayyareci olarak katılan Hür-kuş, uçak düşüren ilk tayyareci unvanını almıştı. Vecihi Hürkuş 1924’te Yunanlılardan ganimet olarak ele geçirilen motorlardan yararlanarak ilk uçağı Vecihi K-VI’yı imal et­tiğinde ise onu ödül yerine 15 gün hapis cezası bekliyordu. Yaptığı ilk uçağa uçuş müsaadesi alamayıp, izinsiz uçtuğu gerekçesiyle cezalandırılınca Hava Kuvvetleri’nden istifa etti. Daha sonra 1930’da Kadıköy’de bir keresteci dükkânı­nı kiralayarak, 3 ay içinde ilk Türk sivil uçağını, aslında ikinci uçağı olan Vecihi K-XIV’ü inşa etti. İlk uçuşunu Ka­dıköy Fikirtepe’de büyük bir kalabalık ve basın topluluğu karşısında yaptı. Uçak iki kişilik, tek motorlu spor bir eği­tim uçağıydı. Uçağıyla Ankara’ya giderek, Ankara üzerin­de bir gösteri uçuşu yaptı. Başbakan İsmet İnönü ve bazı komutanlar uçağı inceleyerek kendisini kutladılar. Ancak “Uçabilirlik Sertifikası” alabilmesi için Çekoslovakya’ya gitmesi gerekiyordu. Prag’da uçağın her türlü kontrolü ya­pıldı. İlgili belgeyi alan Hürkuş, trenle Prag’a gönderilen uçağını bizzat kullanarak yurda döndü. Hürkuş’un hava­cılığa olan ilgisi ölene kadar devam etti. Havacılık konu­sunda birçok ilki gerçekleştirdi. 1932’de ilk özel tayyare mektebini kuran Hürkuş, daha sonra yeni tayyarelerin de üretimini gerçekleştirdi. Okulda, bir de Vecihi SK adlı uçak motoru ile çalışan deniz botu da yapan Hürkuş, 1954’te ilk özel havayolu şirketini faaliyete geçirdi. Hürkuş’un, ken­disine yönelik bütün engellemelere rağmen havacılığa olan sevdası hiçbir zaman bitmedi. Bu engellerin “ferdi te­şebbüse karşı olan tutum olduğunu” ifade eden Hürkuş, 1969’da Ankara’da anılarını yazdığı sırada hayata gözleri­ni yumdu.



Verdimse Ben Verdim: (Bkz. Demirel Üslubu).



Viagra’yı Denemek (Türkler Viagra ile tanışın­ca): 1998’de ABD’de piyasaya çıkar çıkmaz tüm dünyaya salgın hâlinde yayılan “mavi mucize” hapı Viagra, en çok konuşulan ve en çok satılan ilaç oldu. İlaç olduğu unutul­du ve hasta olmayanlar kullandı. Viagra, birçok erkeğin hayatında önemli mucizeler yarattığı gibi ölüm, boşanma ve hastalık gibi kötü olaylara da neden oldu. İktidarsızlı­ğın ilacı olarak bilinen Viagra, iktidar boşluğunun sıklıkla yaşandığı Türkiye’de de bomba etkisi yarattı. Viagra tar­tışmalarına Türkiye basınından önemli isimler de katıldı. Gazeteci-yazar Duygu Asena, Türk erkeklerine “önce sevişmeyi öğrenmeleri,” uyarısında bulunurken, evlilik rekortmeni olan ses sanatçısı Gönül Yazar, “Viagra içen erkeği kapıya koyarım” açıklaması yaptı. Tekin Aral, Viagra’nın erkekleri “mart kedisi” hâline getirdiğini ileri sürdü. Bu tartışmalar sürerken yazar Refik Erduran diğer meslektaşlarından bir adım daha ileri giderek Viagra’yı deneyen ilk Türk gazetecisi unvanını elde etti. Erduran, 1998’in Ağustos ayında Amerika’ya giderek Türk insanına gerçeği anlatabilmek uğruna ilacı kullandı ve gerçekleri olduğu gibi yazdı. “Bence her erkek bunu kullanmalı,” di­yen ve Nazım Hikmet’in yurtdışına kaçışına yardım etme­siyle de tanınan Erduran’ın Viagra’nın tanıtım işini yapmış olması kimi meslektaşları tarafından eleştirildi. Gerçi Türklerin kendi icatları olan yerli viagralar asırlardan beri biliniyor ve kullanılıyordu ancak Viagra onların saltanatı­na son vermekte hiç de zorlanmadı. Tahtakale’de ve birta­kım eczanelerde el altından bir tanesi için astronomik pa­ralar ödenerek alınmaya başlanmıştı bile. Türk erkekleri­nin Viagra’yı yasal yoldan satın almaları için bir süre daha beklemeleri gerekiyordu. Viagra, eczanelerde satışa 10 Ma­yıs 1999 tarihinde sunuldu. Sağlık Bakanlığı tarafından ye­şil reçete ile satışına izin verilen ilacı kullanmak isteyen hastalar, bir hastanenin sağlık kurulundan rapor almak zo­rundaydı. Fakat Türkiye’de her konuda olduğu gibi bu ko­nunun da laçkalaşmaması beklenemezdi. Kısa zamanda Viagra, Mısır Çarşısı’nın arka sokaklarında işporta tezgah­larının popüler ilacı hâline geldi. Bu sırada, Viagra piyasa­ya çıktıktan kısa bir süre sonra Barış Manço’nun, Viagra kullanarak genç bir kadınla seviştiği sırada kalp krizi geçirerek öldüğü yönünde dedikodular çıkması, Viagra üzerine yapılan tartışmaların alevlenmesine neden oldu. Viagra’nın satışı yasal hâle getirilmesine rağmen, Türk ba­sınının “mavi mutluluk” hapı Viagra’yı tanıtma ve araştır­ma sevdası bitmek bilmedi. Viagra’yı araştıran, deneyen ve deneyimlerini yazan son gazeteci 2004’ün Nisan ayında Vatan gazetesi yazarı Metin Münir oldu. 60 yaşında, uzun yıllar tansiyon sorunu yaşayan, bir kalp krizi geçiren ve üç anjiyo olan Münir, Viagra’yı kullandı ve “harika” olarak tanımladı. Münir’in yazı dizisi önce Vatan gazetesinin pa­zar eki Kırmızı’da daha sonra da Vatan gazetesindeki köşe­sinde devam etti.



Vücut Kimyasının Bozulması (Türkbank İhale-si’nin başrolünde yer alan işadamı Korkmaz Yiğit’e ait meşhur söz): ANASOL-D, Türkbank Skandalı’nda oynadığı rol, yapılan açıklamalar ve bunların sonucunda gelişen olaylar yüzünden, Cumhuriyet tarihinde yolsuz­luk nedeniyle düşürülen ilk hükümet oldu. Türkbank iha­lesinde yaşanan gelişmeler, Türkiye’de işadamlarının maf-yalaştığını ve mafyanın, politikacılardan işadamlarına ka­dar uzanan ilişkilerinin ne derece derin olduğunu bir kez daha ortaya koydu. Alaattin Çakıcı, Türkbank’a talip olan işadamı Korkmaz Yiğit’le ilişki kurmuş ve ardından da Yi­ğit, Türkbank’a sahip olmuştu. Türkbank İhalesi’ne katıl­mak isteyen birçok işadamı Çakıcı tarafından tehdit edile­rek devre dışı bırakılmıştı. Daha sonraki gelişmeler, Yiğit-Çakıcı işbirliğinin Başbakan Mesut Yılmaz ve kimi bakan­lar tarafından bilindiğini ortaya çıkaracaktı.

Skandalın ortaya çıkmasının ardından, kendisini akla­mak isteyen hükümet, Türkbank’ın satışını iptal ederken, Korkmaz Yiğit’i demir parmaklıklar arkasına gönderdi. Yi­ğit ise arkasında bir intikam kaseti bırakmıştı. Sahibi oldu­ğu Kanal 6 ve Kanal E televizyonlarında aynı saatte ya­yımlanan kasette Yiğit, yaptığı her şeyden Başbakan Me­sut Yılmaz ve Devlet Bakanı Güneş Taner’in haberdar ol­duğunu söylüyordu. Alaattin Çakıcı’nın kendisini zaman zaman telefonla aradığını da belirten Yiğit, “Onun sesini duyduğumda vücut kimyam bozuluyordu” diyerek, po­püler hayatımıza yeni bir kavramın daha girmesine neden oldu. Yiğit’in anlattıkları hükümetin sonunu getirdi. 25 Kasım 1998’de muhalefetin Türkbank ihalesi gerekçesiyle Başbakan Mesut Yılmaz için verdiği gensoru önergesinin görüşülmesinin ardından yapılan oylama sonucunda 55. hükümet düşürüldü.



Wagons-Lits Olayı (Milliyetçi duyguları tırman­dıran olay dizisi): Orient Ekspress, 1876’da Belçika’da kurulan Wagons-Lits adlı şirketin Paris ile İstanbul arasın­da gerçekleştirdiği tren seferinin adıydı. Osmanlı İmpara-torluğu’nda turizme yönelik ilk adım Orient Express ile gerçekleştirilmişti. İstanbul’a karadan yapılan ilk toplu tu­ristik seyahat Orient Express’in seferiyle başladı. Tamam­lanan Sofya-İstanbul hattından sonra Orient Express, ilk kez 1 Haziran 1889’da İstanbul’a geldi. Daha sonraki sü­reçte, Wagons Lits, Orient Express seferlerini düzenli hâle getirdi. Cumhuriyet öncesi dönemde İstanbul’a gelen Wagons-Lits firmasına bağlı Orient Express, sektöre bir canlılık getirmişti. Karayolları henüz gelişmediğinden bu dönemde devletin ileri gelenleri, politikacılar da tren yol­cuları arasındaydılar. İstanbul’da bulunan birçok elçilik, Ankara’nın başkent ilan edilmesine rağmen henüz Anka­ra’ya taşınmadığından, yabancı misyon temsilcileri baş­kente gidip gelirken yolculuklarında bu treni tercih edi­yorlardı. Uluslararası bir şirket olan Wagons-Lits, 1924’te Cumhurbaşkanı Mustafa Kemal Paşa’nın izniyle, İstanbul-Ankara arasında yataklı ve yemekli vagonlarını servise koydu. 1926’da da Mustafa Kemal’in isteğiyle şirkete 40 yıl boyunca, yeni kurulan TCDD’nin yemekli ve yataklı va­gonlarını işletme ayrıcalığı tanındı.

Demiryolu taşımacılığında böylesine aktif bir rol alan Wagons-Lits Şirketi, aynı zamanda Cumhuriyet’in ilanın­dan sonra ilk gençlik hareketinin de yaşanmasına neden oldu. Nasıl mı? 1933’te üniversite gençliği, Osmanlı döne­minden beri Türkiye’de demiryollarını işleten Wagons-Lits Şirketi’nin Beyoğlu ve Galata’daki acenteliklerini ba­sarak “Türkiye’de Türkçe konuşulur” sloganlarıyla pro­testo gösterileri düzenledi. İstanbul’da büyük heyecan ya­ratan bu olayın nedeni, Wagons-Lits firmasında yaşanan bir olaya yönelik tepkiydi. 22 Şubat günü şirketin telefon­da Türkçe konuşan memuru Naci Bey’e Belçikalı Müdür Jannoni tarafından şirkette resmî dilin Fransızca olduğu belirtilerek, 25 kuruş para cezası ve 15 gün işten uzaklaş­tırma cezası verilmesiyle sorun patlak verdi. Ticari imti­yazlar döneminin geride kaldığı, Türkiye Cumhuriyeti’nin 10. yılını kutlama hazırlıklarının başladığı günlerde mey­dana gelen bu olay gazetelerde geniş yer bulunca kamu­ oyunda da büyük bir tepki doğdu. 25 Şubat 1933 günü ara­larında Peyami Safa, Cahit Arf gibi tanınmış isimlerin de bulunduğu Darülfünun ve Millî Türk Talebe Birliği öğren­cileri toplanıp şirketin Beyoğlu’nda bulunan bürosu önün­de protesto gösterileri yaptılar. Olaylar kısa sürede büyü­dü. Acentenin camlarını kırarak büroya giren öğrenciler, Mustafa Kemal’in duvarda asılı olan resmini aldıktan son­ra büroyu tahrip ettiler. Ellerinde Mustafa Kemal resmi ve Türk bayraklarıyla Wagons-Lits Şirketi’nin Karaköy büro­suna da giden göstericiler, aynı şekilde Mustafa Kemal’in resmini duvardan aldıktan sonra büroyu tahrip ettiler. Da­ha sonra İstanbul Valiliği’nin önüne giderek, gazete bina­larının önünde bir süre daha gösteriyi devam ettirdiler ve ellerindeki Mustafa Kemal resimlerini Cağaloğlu’ndaki Halkevi’ne teslim ettikten sonra dağıldılar. Azınlıkların ve gayrimüslimlerin yoğun olarak yaşadığı Pera civarındaki birçok yabancı şirket bu olaydan sonra Türkçe isim kullan­maya başladı. Bu olayların ardından “Vatandaş Türkçe Konuş” kampanyası başlatılırken, Türkiye’de Türkçeyi mutlak hâkim kılmak için bir Dil Mücadele Cemiyeti ku­rulması kararlaştırıldı. Olayların yatışmasından sonra şir­ketin Paris’teki merkezinden gelen müfettişler, inceleme başlattı. Müdür Jannoni görevden uzaklaştırılırken, Naci Bey işe geri alındı. Ayrıca, şirket kadrosunun tamamen de­ğiştirilmesi ve Türk memurların sayısının artırılması gün­deme geldi.





Y-Z


Yabancı Düşmanlığı (Uluslararası sermayeye karşı ilk tepki. Osmanlı İmparatorluğu’nun parça­lanmaya yüz tuttuğu son dönemlerinde ortaya çıkan ve bütün kötülüklerin dışarıdan geldiği iddiasıyla izlenen politika): İttihatçıların 1914’ten itibaren “Millî İktisat” politikasına yönelmesi, Avrupa çevrelerinde kuş­kuyla karşılanıyordu. Zaten savaş nedeniyle düşman dev­letlere ait bazı stratejik işletmelere el konulmuş, yabancı şirketlerin elinde olan limanlar ile Aydın, Kasaba, Suriye ve Mudanya demiryolları ve İstinye dokları sözleşme hü­kümlerine uygun olarak hükümetçe satın alınarak millî-leştirilmişti. Bu arada o güne kadar büyük ölçüde Yunan bandıralı gemilerin tekelinde olan iç deniz ticaretinin bun­dan böyle Osmanlı gemileriyle yapılması kararlaştırılmış­tı. Savaş yıllarında, İttihat ve Terakki Bolu Heyet-i Merke-ziyesi, Fransız sermayesinin elinde bulunan Ereğli Kömür İşletmeleri’nin paylarını satın almak için bir şirket kurma girişiminde bulunmuşsa da, Almanlar daha hızlı davrana­rak 5 milyon frank tutarında Fransız hissesini elde etmişti.

Bütün bunların dışında, ticari imtiyazların kaldırılışı, ya­bancı şirketlerin denetim altına alınması, yabancı sermaye­ye millî sermayeyle ortaklık önerileri, “yabancı düşmanlı­ğı” ya da o günkü deyimiyle “ecanibgürizlik” olarak nite­lendiriliyordu. Üstelik bu görüş sadece düşman ülke va­tandaşlarına karşı değil dost ülke vatandaşlarına karşı da kullanılıyordu. Yabancı düşmanlığı ithamlarını yanıtla­mak yine Cavit Bey’e düştü.

“Gerçek anlamda milliyetperverlik ecnebi husumeti demektir; bizde ise ecnebi husumeti mevcut değildir ve hiçbir zaman da, memleketimizin en buhranlı zamanların­da bile, yani ecnebilerden şikâyet etmeye hakkımız olduğu zamanlarda yine milliyetperver değildik; şimdi yine bu suretle milliyetperver olmaklığımız için hiçbir sebep ta­savvur etmiyorum”.

İttihatçıların ideologlarından Tekin Alp ise, İktisadiyat Mecmuası’nda “Ecnebi Sermayesine Karşı Siyaset-i İktisa-diyyemiz” başlıklı yazısında, Avrupa ülkelerinde Türki­ye’de “ecanibgürizlik” baş gösterdiğine ilişkin koparılan fırtınanın gerçekle hiçbir ilişkisinin olmadığını, bunun Türklerin ulusal uyanışını çekemeyen çevrelerce çıkarıldı­ğını ileri sürmekteydi. Alp, “Türkiye’de millî taassup veya ecanibgürizlik vardır” diyenlere hükümet programını in­celemelerini öneriyor, bu haksız iddialara karşı da Babıâ­li’nin aktif bir propaganda yürütmesi gerektiğini söylü­yordu. Ona göre, hükümet programında belirtildiği gibi, bundan böyle Osmanlı topraklarında faaliyette bulunacak girişimler herhangi bir engelle karşılaşmayacak ve millî sermayenin, millî teşebbüsün iştirakiyle yabancı sermaye­nin işi büyük ölçüde kolaylaşacaktı.



Yabancılara Türkçe Kullanma Zorunluluğu (Os­manlı’nın son döneminde yabancılara yönelik en önemli akım): İkinci Meşrutiyet yıllarında iktidara gelen bütün hükümetler, her fırsatta ticari imtiyazların kaldırıl­ması konusunu gündeme getirmişler ve bu konuda yaban­cı ülkeleri iknaya çalışmışlardı. Bu çabalar sonucunda her ne kadar olumlu bir sonuç elde edilememişse de, Babıâli artık ticari imtiyazların kaldırılması gerektiğine inanıyor­du. Sait Halim Paşa Kabinesi, Adliye Bakanı’nın görüşünü benimsedi ve 1 Ekim 1914 günlü iradeyle, Osmanlı toprak­larında yaşayan yabancıların “ticari imtiyaz” diye adlandı­rılan tüm mali, iktisadi, adli ve idari ayrıcalıklarının bun­dan böyle kaldırıldığı ve yabancılarla ilişkilerin devletler hukuku ilkeleri ışığında düzenleneceği ilan edildi. 9 Eylül günü ticari imtiyazların kaldırılma kararı bir notayla ilgili devletlere iletildi. Sefaretler, ticari imtiyazların ikili anlaş­malara dayandığını ve bu nedenle tek taraflı olarak kaldı­rılamayacağını Babıâli’ye bildirerek kaldırma kararını pro­testo ettilerse de savaş koşulları İttihatçılara, fiili bir durum yaratmıştı. Hükümet, 1 Ekim’de bu kararı yürürlüğe koy­du. 15 Ekim 1914 tarihli geçici bir yasayla da Osmanlı yasa ve tüzüklerinde ticari imtiyazlardan kaynaklanan tüm hü­kümlerin geçerliliklerini kaybettikleri açıklandı.

Daha sonra 8 Mart 1915 tarihinde çıkarılan kanunla da yabancıların Osmanlı topraklarındaki statüleri belirlendi. Bu arada Sait Halim Paşa hükümeti, 23 Mart 1916’da çıkar­dığı bir kanunla yabancı şirketlere Türkçe kullanma zo­runluluğu getirdi. Demiryolları ve kamu yararına olan alanlarda faaliyet gösteren imtiyazlı şirketlerin işletme muamele ve haberleşmelerinde Türkçe kullanmaları gere­kiyordu. Belirlenen süre zarfında söz konusu yükümlü­lükleri yerine getirmeyen şirketlere geçici olarak el koyma ve kanunun gereklerini uygulatma yetkisi hükümete aitti. Yabancı imtiyazlı şirketler, zorunlu hâller, teknik yazışma­lar ve yabancı kuruluşlarla yazışmaların dışında Türkçe kullanmakla yükümlü kılındılar. Bu kanunla Türkçe kulla­nımı mecburi tutularak hem Osmanlı vatandaşlarına yeni bir istihdam alanı yaratılması, hem de bu çalışanlar vasıta­sıyla söz konusu yabancı şirketlerin içeriden denetlenmesi amaçlanmıştı.



Yalova Operasyonu (Atatürk’ün Bayar’ı öne sü­rerek aşırı devletçi uygulamaları frenlediği operas­yon): 1932’de kâğıt sanayiisini kimin kuracağı konusu, farklı iktisat modelini savunan iki grubu karşı karşıya ge­tirdi. Himayeler sayesinde palazlanan ve liberalizmi savu­nan özel girişimci sınıf bir tarafta, devletin kuvvetlenmesi­ni isteyen ve devletçiliği savunan memur sınıfı diğer taraf­taydı. Yeni sanayiciler, Bayar’ın Genel Müdürlüğü’nü yap­tığı İş Bankası etrafında toplanmıştı ve “Bireyin zenginleş­mesiyle devletin de zenginleşeceğini” düşünen Mustafa Kemal Atatürk’ten de destek görüyorlardı. Devletin kuv­vetlenmesini isteyen grubun başında ise Başbakan İsmet İnönü vardı. İnönü’nün, İş Bankası grubu hakkındaki dü­şüncesi ise olumsuzdu. Çünkü, İş Bankası grubunun adı “affairiste”e (çıkarcı) çıkmıştı ve bu grup ülkede yapılan her işten aslan payı almakla suçlanıyordu.

Dönemi değerlendiren kimi yazarlar, suyun başını tu­tan İş Bankası grubunun kalkınma yolunda önemli işler yaptığı konusunda, ülkenin bir an önce sanayileşmesini is­teyen Atatürk’ü inandırmış olduğunu söylerler. Atatürk, Celal Bayar’ı Türkiye’nin en etkili iktisatçısı olarak görü­yordu. Ne zaman İş Bankası’nın başarılı işlerinden söz açılsa, bankanın bütün başarılarını Celal Bayar’a bağlıyor­du. Yakup Kadri’nin anlatımlarına göre Atatürk, bankanın kuruluşunun 10. yılı nedeniyle İstanbul’da Ertuğrul yatın­da yapılan bir törende, Bayar’ı göstererek, “Bilesiniz ki, Mahmut Celal Beyefendi Türkiye’nin en büyük iktisatçısı-dır” demiş ve çevrede bulunanların her birinin kalkarak onu ayrı ayrı tebrik etmelerini istemişti.

Tarihler, 1932’nin Eylül ayını gösteriyordu. Gazi Mus­tafa Kemal, Celal Bayar’ı öne sürerek hükümetin aşırı dev­letçi uygulamalarını frenlemek için Yalova’da bir operas­yon gerçekleştirdi. Mustafa Kemal, Yalova’daydı. Yakup Kadri ve eşi Leman Karaosmanoğlu da, Gazi’nin yanın­daydı. Akşamları Gazi’nin sofrasında diğer misafirlerle buluşulmaktaydı. Fakat o günlerde Yalova’nın havasında esrarlı bir gerginlik vardı. Celal Bayar ve İş Bankası İdare Meclisi Reisi Mahmut Bey (Siirt mebusu), sık sık Yalova’ya geliyorlar, Gazi ve çevresiyle yakın temaslarda bulunarak İstanbul’a geri dönüyorlardı. İsmet Paşa da zaman zaman Yalova’daki köşküne geliyordu, ancak Atatürk’e görün­mek istemeyen bir ruh hâli içindeydi.

Hükümet çevrelerince devlet işletmesi olarak kurul­mak istenen kâğıt endüstrisini kurmaya, İş Bankası’nın da aday olması iki grup arasında başından beri devam eden gerginliğe tuz biber ekti. Sonuçta, İktisat Vekili Mustafa Şeref iktisat politikasının temel sorunları üzerinde çıkan önemli görüş ayrılığında, kurban seçilen kişi olmaktan kendini kurtaramadı. Cumhurbaşkanı Atatürk, İş Bankası lehine tavır alınca, 1932 Eylül’ünde radikal devletçi İktisat Vekili Mustafa Şeref istifa etmek zorunda kaldı. Onun ye­rine birkaç gün sonra, Celal Bayar İktisat Vekilliği’ne atan­dı. Dünya ekonomisinde yaşanan bunalımın ve İsmet İnö­nü’nün de etkisiyle, devlet adına kâğıt fabrikası kurma gö­revi Celal Bayar’a verildi. Bayar, devletçilik politikasını, İktisat Vekili sıfatıyla yürütecekti. Evet, gerçekten de Yalo­va Operasyonu sermaye çevrelerini ferahlatan, devletçi gi­dişin “ölçüsüzlüklerinin” son bulacağını müjdeleyen bir gelişme olarak kabul edilir. Mustafa Kemal Paşa’nın girişi­mi ve talimatı ile kurulmuş olan özel girişim yanlısı İş Ban-kası’nın Umum Müdürü Celal Bayar’ın, devletçilik uygu­lamak üzere İktisat Vekaleti’ne getirilmesi, uygulamanın yönünü ve ölçüsünü önemli ölçüde belirledi. Devletçiliği daha geniş kapsamlı yorumlamaya ve uygulamaya eğilim­li olan Başvekil İsmet Paşa ile CHF Genel Sekreteri Recep Bey gibi kişilerin yanında ve hatta onlara karşı, Celal Bey’in işbaşına getirilmesi Mustafa Kemal Paşa’nın bu alandaki tercihini yansıtması bakımından önemli ve an­lamlıydı. Aslında Mustafa Kemal ve Celal Bayar için dev­letçi ekonomi politikası bir zorunluluğun ifadesiydi. Geri bir tarım toplumunu sanayileşme yoluna itecek özel giri­şim o sırada mevcut olmadığından, çaresiz temel altyapı ve sanayi tesislerini bizzat devlet üstlenerek yapmak zo­rundaydı. Bir başka deyişle bu durum, ihtiyaçtan kaynak­lanan bir zorunluluğun ifadesiydi. Bir yıl kadar önce ifade edilseydi dikkate değer hiçbir yanı bulunamayacak olan bu görüşlerin, 1932 Eylül’ünde taşıdığı anlam herhangi bir yoruma ihtiyaç göstermeyecek kadar açıktı. Sonunda Sü-merbank’a bağlı olarak çalışacak olan fabrikanın temeli 1934’te atıldı. 1936’da SEKA’nın İzmit Fabrikası’nda Türki­ye’nin ilk kâğıdı üretildi.



Yavuz Havuz Davası (Cumhuriyet’in ilk yolsuz­luk olayı): Genç Türkiye Cumhuriyeti’nin elindeki en ye­ni, güçlü ve modern savaş gemisi Yavuz zırhlısıydı, ancak onarıma ihtiyacı vardı. Onarıma yönelik ilk girişimler 1924’te başladı. Hükümetin bu girişimlerini duyan Enver Paşa’nın eniştesi Ömer Nazım Bey, ihaleye girebilmek için Alman Blohm und Voss şirketinin temsilciliğini aldı. Na­zım Bey, Trablusgarp’tan cephe arkadaşı Bilecik milletve­kili Dr. Fikret Bey’e ortaklık teklif etti. Bu ikiliye birkaç ay sonra Cebelibereket (Osmaniye) Milletvekili İhsan Bey (Eryavuz) de katıldı. Onarım için öncelikle Yavuz’u taşıya­bilecek kapasitede bir havuz gerekiyordu. Havuz alınması için Vikers Armstrong şirketiyle masaya oturuldu. Görüş­meler sürerken, yeni kurulan Denizcilik Bakanlığı’na geti­rilen İhsan Bey, tamir işini devraldı.

Bu arada, ilginç bir gelişme yaşanmış, tamir işini üze­rine alan şirketin Türkiye temsilcileri, İsmet İnönü’nün ti­caretle uğraşan kardeşi Rıza Temelli’ye ortaklık teklif et­mişti. Sonunda değişiklikler 24 Ekim 1927’de bakanlar ku­ruluna geldi, ancak bazıları kabul edilmedi. Zaten kardeşi­ne teklif götürülmesinden rahatsız olan İsmet Paşa, sözü edilen değişikliklerin devlet aleyhine olduğunu öne süre­rek görüşmelerin devam ettirilmesini istedi. Bu, gerçekten kritik bir zamandı. Hükümet bir hafta sonra, 1 Kasım 1927’de istifa edecekti. İsmet Paşa, bunun son bakanlar ku­rulu toplantısı olduğunu söylemişti. Ayrıca Bahriye Ba-kanlığı’nın kaldırılmasının düşünüldüğü de biliniyordu. İhsan Bey, tüm bunlara rağmen, reddedilen değişiklikleri aynen muhafaza ederek anlaşmayı imzaladı.

Ertesi gün üçüncü İnönü hükümeti istifasını verdi ve aynı gün İsmet İnönü yeniden hükümeti kurmakla görev­lendirildi. İhsan Bey, dördüncü İnönü hükümetinde yer bu­lamadığı gibi, Bahriye Bakanlığı da kaldırıldı. Sözleşmenin imzalandığını öğrenen İnönü, konuyu Mustafa Kemal’e açınca, İhsan Bey’i Yüce Divan’a götüren süreç de başlamış oldu. Komisyon’un ticaret hayatına atılmasının nedenlerine ilişkin sorusu karşısında sinirlenen İhsan Bey, “Bunu bana neden soruyorsunuz? Hepiniz, reisimiz başta olmak üzere, zenginleşmek lazımdır, demokrasi zenginliğe dayanır, de­miyor muydunuz? Hepiniz aynı işlere girmediniz mi?” şek­linde yanıt verdi. Komisyon raporundaki iddiaları, İhsan Bey’i mahkemeye sevk etmek için yeterli gören Meclis, İh­san Bey’in dokunulmazlığını kaldırdı. İhsan Bey, tutuklana­rak Cebeci Cezaevi’ne gönderildi. İstiklal Mahkemesi’nde 59 kişiye yolsuzluk ve rüşvetten ceza veren İhsan Bey, bu kez aynı suçlamayla sanık sandalyesine oturuyordu. Türki­ye Cumhuriyeti’nin Yüce Divan’da görülen bu ilk davası 16 Nisan 1928’de sonuçlandı. Mahkeme İhsan Bey ile Ömer Nazım Bey ve Dr. Fikret Bey’i suçlu buldu. Yavuz zırhlısı ise, Haziran 1973’te Gölcük Tersanesi’nde yapılan törenden sonra donanmadan ayrıldı.




Yavuz Havuz Davası, Cumhuriyet’in ilk yolsuzluk olayıydı.

7 Eylül Kararları (Türkiye’nin Uluslararası Para Fonu (IMF)’na girmesine neden olan istikrar tedbi­ri): II. Dünya Savaşı sonrası beliren iki kutuplu dünyada Türkiye, tercih yapmak zorundaydı. Gelinen nokta, Türki­ye’nin 1930’lu yıllardaki gibi devletçiliği uygulayamayaca­ğını gösteriyordu. İlk barış kabinesi olarak bilinen Recep Peker hükümeti, 1946 Sanayi Planı’nı hazırlanmasından birkaç ay sonra rafa kaldırmak zorunda kaldı. Çünkü plan taslağı, Avrupa Kalkınma Programı’nın kapsamı içine alın­mak isteğiyle Amerikalılara sunulmuş, ancak Amerikalılar bu talebi reddetmişlerdi. Daha sonra hazırlanan, “Vaner Planı” diye bilinen çalışma da Türkiye’nin iktisadi kalkın­mada devlet eliyle sanayileşmeye ağırlık veren içeriği ne­deniyle Amerikan hükümeti tarafından reddedildi. Bunun üzerine hükümet, 1948-1952 yılları arası için yaklaşık 4 milyar liralık yatırımdan söz eden Vaner Planı’nı bir kena­ra bırakarak, mütevazı hedefleri olan yeni bir beş yıllık program hazırladı. Türkiye’ye ABD kredisinin verilmesi­nin yegane koşulu, Türkiye’nin ekonomik olarak da dün­ya ekonomisine eklemlenme sürecine girmesi ve bunun gerekliliklerini yerine getirmesiydi. Gerekliliklerden biri ise Türkiye’nin IMF ve Dünya Bankası ile işbirliğine geçmesiydi. 7 Eylül 1946 tarihinde Türkiye, Cumhuriyet tari­hinin ilk büyük devalüasyonuyla tanıştı. 7 Eylül Kararla-rı’yla Amerikan dolarının değeri 131 kuruştan 280 kuruşa çıktı. Devalüasyonla birlikte bütün ithal mallar pahalanır­ken Türkiye, Şubat 1947’de IMF ve Dünya Bankası’na üye oldu. Yapılan anlaşmalar gereği de Türkiye, Amerikan yar­dımlarını almaya hak kazandı.



Yeğen Yahya Demirel Olayı (Yolsuzluk olayı): Türk siyasetine damgasını vuran siyasetçi Demirel’in ye­ğeni ve işadamı Hacı Ali Demirel’in oğlu Yahya Demirel, 1975’te adını “Hayali Mobilya” olayıyla duyurmuştu. Yah­ya Demirel, kaliteli mobilya adı altında yurtdışına sunta ve adi tahta ihraç etmiş, bu işlem karşılığında hazineden 20 milyon lirayı aşan miktarda vergi iadesi almıştı. 1976’da Karadeniz Ereğlisi Sulh Ceza Mahkemesi hakkında tutuk­lama kararı verdi. Çok geçmeden Ereğli Cumhuriyet Sav-cılığı’na teslim oldu ve tutuklanarak cezaevine kondu. Bundan sonra yaşanan süreç ise tamamen “burası Türki­ye” dedirtecek uygulamalarla doluydu. Öncelikle Zongul­dak Ağır Ceza Mahkemesi’nde başlayan davada 10 ila 20 yıl arasında hapis isteniyordu. Ancak yeğen Demirel’in tu­tukluluğu fazla sürmedi ve kefaletle tahliye edildi. Vergi kaçırmaktan, 1 yıl 5 ay hapis cezasına çarptırıldı, cezanın Yargıtay tarafından onaylanması üzerine Cilvegözü Sınır Kapısı’ndan yurtdışına kaçarak İsviçre’ye yerleşti. 1981’de, “yurda dön” çağrılarına uymayınca Bakanlar Ku­rulu kararıyla vatandaşlıktan çıkarıldı. 6 yıl 3 ay sonra yur­da döndü ve cezaevine girdi. Zonguldak Ağır Ceza Mah­kemesi, Yahya Demirel’i 23 yıl 4 ay hapse mahküm etti. Ancak 1986’da Yargıtay, mahkeme kararını bozdu ve tahli­ye edildi. İki defada toplam 10 ay 16 gün cezaevinde kal­dı. Cezaevinden çıkınca ilk işi gidip amcası Demirel’in eli­ni öpmek oldu. Ertesi yıl, Hayali Mobilya İhracat Davası zaman aşımına uğradı. Peki, gelişmeler burada bitti mi?

Hayır. 1990’lı yılların sonuna kadar Yeğen Yahya Demirel, Türkiye’nin en önemli gündem maddesi oldu. 2000’li yıl­ların başında bir başka yeğen Demirel sahneye çıktı.



Yeni Zenginler (Sedat Simavi’nin 1918’de çıkar­dığı karikatür albümü): Türkiye’de “zengin yaratma” süreci, I. Dünya Savaşı yıllarına kadar uzanır. Savaş süre­since gerek devlet eliyle, gerekse kıtlığın yol açtığı kara­borsa yoluyla bazı kesimlere ve partinin yandaşlarına bü­yük servetler kazandırılıyordu. Aslında bu yaşananlar, “devlet eliyle” değil de, “parti eliyle” millî burjuvazi ya­ratma politikasının sonucuydu. Politikayı uygulama göre­vi İaşe-i Umumiye Nazırı (Gıda Bakanı) Kara Kemal Bey ile Askerî Levazım Başkanı Topal İsmail Hakkı Paşa’ya düşmüştü. Bu dönemde bulgur krallarından, pirinç, yağ ve şeker krallarına kadar savaş zengini bir zümre oluştu­ruldu. Tüketiciler, adi mallar için fahiş fiyatlar ödeyerek yeni savaş vurguncuları sınıfının zenginleşmesini sağlı­yorlardı. “332 (1916) tüccarı” diye anılan bu grup yaptığı vurgunlarla nam salmıştı. Bu yeni zenginlerin durumu dö­neme ilişkin karikatürlere de yansıdı. Sedat Simavi’nin 1918’in Eylül ayında çıkardığı Yeni Zenginler isimli karika­tür albümünde iki tema ağırlık kazanmıştı. Birincisi, “Yeni Zenginler”in barışa karşı oluşlarıydı. Diğeri de ilk fırsatta paralarıyla yurtdışına kaçma istekleriydi. Albüm kapağın­daki resim ise II. Dünya Savaşı sırasında ortaya çıkan “Ha­cı Ağa” tipini andırıyordu.




Sedat Simavi’nin 1918’de çıkardığı Yeni Zenginler isimli karikatür albümünün kapağındaki resim fesi dışında, altın dişleriyle II. Dünya Savaşı sırasında ortaya çıkan ‘Hacı Ağa’ tipini andırıyordu.



Yerli Malı Kampanyaları (Dışa karşı savaşın si­lah dışında başka araçlarla da yürütülebileceği dü­şüncesi): Günümüzde yerli malı kullanma fikri, genellik­le uluslararası sorunlar gündeme geldiğinde hatırlanıyor ve ülke boykotları dalga dalga yayılıyor. Peki, bu iş ilk ola­rak ne zaman başladı? Türkiye’de yerli malı kullanma fik­ri, ilk kez 1908’deki “Fes Boykotu”yla gündeme geldi. Avusturya, Berlin Anlaşması’yla Bosna-Hersek’i yönetme hakkını elde etmiş, Bulgaristan da özerk bir prenslik ol­muştu. Buralar yine de hukuken Osmanlı toprağıydı. An­cak II. Meşrutiyet’in ilanı üzerine bu bölgelerin Osmanlı Meclisi’nde temsil edileceği kaygısıyla Avusturya, huku­ken Osmanlı’nın denetiminde olan Bosna-Hersek ve Bul­garistan’a ait toprakları ilhak kararı aldı. Osmanlı’nın ver­diği notalar da sonuçsuz kalınca, Avusturya karşıtı göste­riler başladı. Gösteriler, Avusturya ve Bulgaristan malları­na karşı boykota dönüştü. Avusturya’dan ithal edilmekte olan fes ile simgesini bulan boykot kısa sürede yayıldı. Avusturya’dan ithal edilen feslerin giyilmemesi için kam­panya açıldı. “Serpuş-ı milli” adı altında piyasaya yeni bir fes verildi. Batı basınının “Viyana kuşatmasından daha et­kili oldu” diye tanımladığı boykottan Osmanlı’ya mal üre­ten fabrikalarda çalışan binlerce aile etkilendi. İflaslar ve işyeri kapatmalar çığ gibi büyüdü. Fes Boykotu, Osman­lı’da ulusal bilincin oluşmasında kitle hareketinin önemini ortaya koydu. Bundan böyle dışa karşı savaşın silah dışın­da başka araçlarla da yürütülebileceği düşüncesi toplum­da oluşmaya başladı.

Yerli malı kullanma kampanyaları, Cumhuriyet döne­minde bir kez daha gündeme geldi.

Genç Cumhuriyet’te, iktisadi milliyetçiliğe dayanan “Millî İktisat” politikasına olumlu bakılıyordu ve ekonomi “millîleştirilerek”, Müslüman-Türk zengin sınıfı yaratıl­ması amaçlanıyordu. Yerli malı kampanyaları bu amaç için kullanılmaya başlandı. Yerli malı kullanımını teşvik ama­cıyla düzenlenen yerli mallar haftası ilk kez, 4 Nisan 1929 günü kutlandı. 11 Ağustos’ta ise, “Türk Yerli Mallar Sergi­si”, İstanbul’da Galatasaray Lisesi’nde açıldı.

Türkiye, 1929 Dünya Ekonomik Krizi’nin patlak ver­mesiyle, ithalatı ihracatından fazla olduğu için birtakım özendirici tedbirlere başvurmak zorunda kaldı. Günün sö­zü “tasarruf”tu ve Taksim Meydanı’nda yerli malı kullan­ma mitingleri yapılmaya başlandı. 25 Aralık, İş Bankası ta­rafından “Tasarruf Günü” ilan edildi. Tasarrufun simge-siyse İş Bankası’nın “kumbaraları” oldu. Kampanya kap­samında çocuklara yerli malı giymenin ve kullanmanın er­demi şiirlerle öğretiliyordu:

Yerli malı yiyeceksin

Ben Türküm demek için

Böyle vazifeler var

Az olsa bile paran

Dolmalıdır kumbaran

İşte ancak o zaman

Yurda neşeler dolar

Bu dönem, yerli malı kampanyalarını gerçekleştiren derneklerin başında, Millî İktisat ve Tasarruf Cemiyeti ge­liyordu. Dernek, halkı gereksiz harcamalardan ve ithal mallarından uzak durmaya teşvik etmek için bizzat, Cumhurbaşkanı’nın girişimleriyle ve onun himayesinde, kurulmuştu. TBMM Reisi Kazım Özalp liderliğinde, mil­letvekilleri, banka ve bazı kurum müdürleri tarafından kurulan MİTC, amaçlarını gerçekleştirmek üzere kurul­duğu andan itibaren çok yoğun bir çalışma programı yü­rüttü ve kamuoyuna yönelik birçok kampanyaya girişti. Sergiler, seminerler, mitingler, yılda bir kez yapılan (12-19 Aralık) “Tasarruf ve Yerli Mallar Haftası”, tasarrufun öne­mini belirtmeye yönelik eğitim kampanyaları, hep bu amaç çerçevesinde kullanıldı. Bu arada 1932’de ilk dünya güzeli seçilen Keriman Halis de yerli malı kampanyaları­na katılan ilk güzelimiz oldu. 1932’de İktisat ve Tasarruf dergisi Keriman Halis’in güzel oluşunu Türk üzümü, Türk fındığı, Türk lokumu yemesine bağlamıştı. Dergi, Eylül 1932 tarihindeki kapağında bu konuyu işledi. TBMM Başkanı Kazım Paşa, Yerli Mallar Sergisi’nde Türk güzelinin Belçika’da giydiği tuvaletin milli kumaştan ya­pıldığını söylemiş ve yarışmanın kazanılmasında bu fak­törün etkili olduğunu belirtmişti.

1980’li yıllarda ekonominin dışa açılmasıyla birlikte yurda ithal mallar akın edince, yerli malı kampanyaları ta­rihe karıştı.




Yerli malı kullanma fikri, ilk kez 1908’deki “Fes Boykotu”yla gün­deme geldi. 1930’larda Millî İktisat ve Tasarruf Cemiyeti, yerli malı kampanyaları düzenledi.



Yerli Walesa (Sendikacı Şemsi Denizer’e işçile­rin taktığı ad): Turgut Özal’ın Cumhurbaşkanlığı, Yıldı­rım Akbulut’un Başbakanlığı döneminde, TTK ve MTA’da çalışan 48 bin işçinin toplu sözleşme görüşmeleri uyuş­mazlıkla sonuçlanınca, Şemsi Denizer’in başkanı olduğu Genel Maden-İş, eylemli grev başlattı. Özal’ın etkisiyle hü­kümet, TTK’ya bağlı madenlerin zaten zararda olduğunu belirterek, kapatılmasını savunuyordu. Hükümetin sendi­kayla uzlaşmak yerine, ocakları kapatma niyetini gün­demde tutması üzerine Denizer ve arkadaşları, Zonguldak halkının da aktif katılımıyla, maden işçilerini Ankara’ya yürütme kararı verdi. Yaklaşık 100 bin kişi, 4 Ocak 1991 sa­bahı Zonguldak’tan yola çıktı. İşçilerin önü Mengen-Eski-çağ arasında jandarma barikatı ile kesildi. Özal’ın karşı çıkmasına rağmen Başbakan Akbulut, sendika ile diyalog başlattı. Bu görüşmeler sonucunda işçiler Zonguldak’a dö­nerken, Denizer ve yöneticiler Ankara’ya görüşmeye gitti. İşçileri ve Zonguldak halkını yönlendiren Şemsi Deni-zer’e, Polonya’da önderlik ettiği grevlerle rejimi değiştiren daha sonra Cumhurbaşkanı olan Dayanışma Sendikası li­deri Lech Walesa’dan esinlenen işçilerce “Yerli Walesa” la­kabı takıldı. Bu yürüyüş ve eylem sırasında Özal aleyhine gösteri yapan işçiler, “Çankaya’nın şişmanı, işçi düşmanı” sloganları attı. İşçilere “Canlarım” diye hitap eden Deni-zer’e ise işçiler, “Başkan seninle ölüme de gideriz” diye destek verdi. Akbulut’un da çabasıyla, maden işçilerinin toplu sözleşmesi imzalandı



Yetiş Elmor (Orhan Büyükdoğan’ın yarattığı ECA’nın ünlü kahramanı Bay Elmor): ECA, Ekrem ve Cahit Elginkan kardeşlerin, babaları Ahmet’in adının baş harfini de katarak temellerini 1950’lerde oluşturdukları bir markadır. Bugün şirket ailenin hiçbir varisi olmadan, El-ginkan Vakfı tarafından yaşatılıyor. Küçük kardeş Cahit Elginkan, 1965’te bir deniz kazasında öldü. Şirkette her za­man başı çeken Ağabey Ekrem Elginkan 1999’da öldüğün­de Elginkan topluluğu 20 şirkete sahip büyük bir kuruluş­tu. Elginkanlar her zaman kapalı bir kutu gibiydi. Şirketin unutulmaz bir Bay Elmor’u vardı. Ekrem Elginkan yurtdı­şında gördüğü bir çizgi filmden esinlenerek Bay Elmor ka­rakterini çizdirmişti. Aslında Elmor, ECA’nın satış ve pa­zarlama şirketiydi. Herkesin yardımına koşan ve bütün te­sisat işlerini halleden Bay Elmor televizyonlarda ve sine­malarda o yılların izlenme rekorlarını kırdı. Elmor, rek­lamda tesisatçı, öğretmen gibi değişik kılıklara girerek me­sajlar veriyordu. Bu aynı zamanda ilk özgün müzikli, ani­masyonlu TV reklam filmiydi ve 1974-1975’te yayımlandı. Müziğini Selmi Andak hazırlamıştı. Elmor karakteri o ka­dar popüler oldu ki artık maçlarda gol atamayan takımın taraftarları “Yetiş Elmor” diye tezahürat yapıyordu. Ek­rem Bey, Elmor markasının ECA’nın önüne geçtiğini düşü­nerek reklamı yayından çekti.



Yetmiş Sente Muhtaç Olmak: (Bkz. Demirel Üs­lubu).



24 Ocak Kararları (1980’de uygulanmaya başla­nan istikrar tedbirlerinin genel adı): Bu kararlarla Türkiye, bir daha hiç kapanmamacasına kapılarını dış dünyaya açtı. Kararlar, 1980 öncesinde dünya ekonomile­rinde güçlenen, uluslararası piyasalarda bütünleşmeye yö­nelik, özel teşebbüsün itici gücünü ön plana çıkaran liberal politikalarla paralellik gösterir. 1979’da Türkiye’de yaşa­nan ekonomik bunalım, yeni kararların alınmasını zorun­lu hâle getirmişti. Buna çare olarak dönemin Başbakanı Süleyman Demirel, Başbakanlık Müsteşarlığı’na Turgut Özal’ı getirerek istikrar programını hazırlamakla görev­lendirdi. Ülkenin geleceğini tehdit eden boyutlara ulaşan sorunları çözmek ve özellikle fiyat istikrarını sağlayarak enflasyonist süreci kontrol altına alabilmek; ödemeler den­gesi, üretim ve tüketim darboğazlarını giderebilmek ve ekonomiyi kendi kendini besleyen bir büyümeye ve yapı­ya kavuşturabilmek amacıyla bir dizi ekonomik istikrar tedbiri alındı. Hükümetin “Ekonomik Önlemler Paketi” toplumda soğuk duş etkisi yarattı. 47 lira olan ABD doları 70 liraya çıkarken KİT ürünlerine yüzde 300-400’ü bulan zamlar yapıldı.

Kararlarla, Türk ekonomisinde köklü yapısal değişik­liklere gidildi. İstikrar kararlarının başarıyla uygulanabil­mesi için izlenen çeşitli politikaları beş ana başlık altında toplamak mümkündü: Ekonomide büyüme dinamiklerine zarar vermeden enflasyon oranının kalıcı bir şekilde düşü­rülmesi; ithal ikameci modelin terk edilerek dışa dönük ve ihracata dayalı bir büyüme modelinin kurulması, bu çerçe­vede ihracat teşviklerinin ve sübvansiyonlarının sağlan­ması ve ithalat liberalizasyonunun gerçekleştirilmesi; fi-nansal liberalizasyonun sağlanması; yabancı sermaye ha­reketlerinin liberalizasyonu ve bu çerçevede döviz kuru politikasının değiştirilerek Türk lirasının konvertibilitesi-nin sağlanması ve ekonomide kamunun etkinliğinin azal­tılarak özelleştirme çalışmalarına hız verilmesi. Ekonomik önlemler paketi için Başbakan Demirel, “Devalüasyon, enflasyona yol açmayacaktır. Hedef durmuş olan ekono­miyi harekete geçirmek ve Türkiye’yi karaborsa ülkesi ol­maktan kurtarmaktır” derken, CHP Genel Başkanı Ecevit ise, bu modelin parlamenter demokrasiyle birlikte yürü­tülmesinin mümkün olmadığını ileri sürüyordu: “Ekono­mi, hatta devlet büyük çıkar çevrelerine teslim edilmiştir. Hükümet modası geçmiş bir Güney Amerika modelini, üs­telik daha sakıncalı ölçülerle Türkiye’de uygulamak isti­yor.” MSP Genel Başkanı Erbakan da kararların, “Ekono­minin gereği değil, IMF’nin emri” olduğunu söylüyordu.



Yollar Kralı Menderes (Eski Başbakan Mende­res’e yapılan bir yakıştırma): 1950’lerde dünyada yeni bir düzen kuruluyordu. Artık gelişmek ve büyümek iste­yen Türkiye’yi bu yeni dünya düzenine göre şekillendire­cek olan da Demokrat Parti (DP)’ydi. Cumhuriyet’in kuru­luşundan bu yana iktidarda olan CHP, 1950 Seçimleri’nde ilk kez muhalefete düşerek iktidarını DP’ye kaptırmıştı. Halk, DP’yi yoklukların sonu, özgürlüklerin başlangıcı olarak görüyordu. DP lideri ve Başbakan Adnan Mende­res, iktidarı döneminde “Yollar Kralı” olarak anılıyordu. Onun bu şekilde anılmasının nedeni tabii ki, karayollarıy-dı. Karayolları, 1950’ye kadar uygulanan ulaşım politika­larında demiryollarını besleyecek, bütünleyecek bir sistem olarak düşünülmüştü. Ancak bu sistemin geliştirilmesi ge­reken bir dönemde, Marshall yardımlarının da etkisiyle demiryolları âdeta yok sayılarak, karayolu yapımına baş­landı. İzlenen karayolu politikasını 1947’de Amerikan Federal Yollar İdaresi Genel Müdür Yardımcısı Hilts’in ha­zırlamış olduğu rapor belirledi. Hilts’in önerileri doğrultu­sunda hazırlanan ve dokuz yılda tamamlanması öngörü­len yol programı, Bakanlar Kurulu tarafından 1948’de onaylandı. Programın uygulanması 1950’de kurulan Kara­yolları Genel Müdürlüğü’ne bırakıldı. Marshall Yardımı kapsamında sağlanan iş makineleriyle Türkiye’de hum­malı bir karayolu inşaatına başlandı. Karayollarını geliştir­meye yönelik çabalar yadsınamaz, ancak izlenen karayol­ları politikası, demiryolları politikasıyla birlikte değil, tek başına üretilmiş ve yürütülmüştü. Dolayısıyla iki ulaştır­ma ağının ilişkilendirilmesi gerekirken, ulaştırma alt sis­temleri arasında koordinasyon sağlanamadığı için günü­müze kadar devam eden, ülke gerçeklerine uymayan plansız bir karayolu siyaseti güdülmüş oldu.





KAYNAKLAR


Ahmet Azcanlı, Türk Otomotiv Sanayiinin Tarihsel Geli­şimi, Otomotiv Sanayicileri Derneği Yayını, 1995.

Ahmed İhsan Tokgöz, Matbuat Hatıralarım, İletişim Ya­yınları, 1993.

Alper Sedat Aslandaş-Baskın Bıçakçı, Popüler Siyasi Deyimler Sözlüğü, İletişim Yayınları, 1995.

Başar Başarır, Bozuk Para 1 Lira, Doğan Kitap, 2005.

Cahit Kayra, 1938 Kuşağı, Cem Yayınevi, 1995.

Cumhuriyet Yıllık ‘85,1985.

Erol Üyepazarcı, TSKB 55.Yıl, Yerküre Tanıtım ve Ya­yıncılık Hizmetleri, 2005.

Ender Merter, 80. Yılında Cumhuriyeti Afişleyen Adam, Literatür Yayınları, 2003.

Ersal Yavi, Batırılan Bir Ülke Nasıl Kurtarılır?, Yazıcı Ya­yınevi, 2001.

Falih Rıfkı Atay, Çankaya, Bateş Yayınları, 1984.

Feroz Ahmad, İttihatçılıktan Kemalizme, Kaynak Yayın­ları, İkinci Baskı, 1986.

Gülten Kazgan, Tanzimat’tan 21. Yüzyıla Türkiye Ekono­misi, İstanbul Bilgi Üniversitesi Yayınları, 2002.

Gündüz Ökçün, Türkiye İktisat Kongresi 1923-İzmir, AÜSBF Yayınları, 1968.

Haydar Kazgan, Osmanlı’dan Cumhuriyet’e Türk Banka­cılık Tarihi, Türkiye Bankalar Birliği, 1997.

Haydar Kazgan, Galata Bankerleri, TEB Yayıncılık, 1991.

İlber Ortaylı, İmparatorluğun En Uzun Yüzyılı, İletişim

Yayınları, 2000.

İlhan Tekeli-Selim İlkin, 1929 Dünya Buhranında Türki­ye’nin İktisadi Politika Arayışları, Bilge Kültür Sanat Yayıncı­lık, 1977.

Korkut Boratav, Türkiye’de Devletçilik, Savaş Yayınevi, 1982.

Murat Koraltürk, 1923’ten 2003’e Türkiye Ekonomisinin Tarihsel Gelişimi: Olaylar, Politikalar, Kurumlar, İlkler, Portreler, [Dünya gazetesinin Cumhuriyet’in 80. Yılı hediyesi], 2003.

Mustafa Sönmez, Kırk Haramiler, Arkadaş Yayınevi, 1990.

Mert Sandalcı, Hafakan Ruhu, Broşür, 2003.

Nezih H. Neyzi, Pazarlama ve Dağıtım Araştırmaları, Pe-va Yayınları,1990.

Nezih H. Neyzi, Türkiye Petrol Sanayi, İÜ İktisat Fakül­tesi İşletme İktisadı Enstitüsü Yayınları, 1963.

Orhan Koloğlu, Bir Zamanlar Babıâli, Türkiye Gazeteci­ler Cemiyeti Yayınları, 1988.

Sakıp Sabancı, İşte Hayatım, İkinci baskı, Aksoy Matbaacılık, 1985.

Süleyman Demirel, Büyük Türkiye, Dergâh Yayınları, 1975.

Şafak Altun, Rüşvetten Özelleştirmeye Yolsuzluğun 100 Yıllık Tarihi, Agora Kitaplığı, 2004.

Şafak Altun, Türk Popüler Tarihinde İlkler, Alfa Yayınla­rı, 2006.

Şafak Altun, İnovasyonla Başarıyı Yakalayan Türkler, Mediacat Yayınları, 2007.

Şevket Süreyya Aydemir, İkinci Adam, Cilt 1, Remzi Kitabevi, 1999.

Tevfik Çavdar, Türkiye’nin Demokrasi Tarihi (1939­1950), İmge Kitabevi, 1995.

Tevfik Çavdar, Millî Mücadele Başlarken Sayılarla “...Va­ziyet ve Manzarai Umumiye”, Milliyet Yayınları, 1971.

Tevfik Çavdar, Türkiye’de Liberalizm, İmge Yayınevi, 1992.

Türkel Minibaş, Çağ Atlatma Serüveni, Bağlam Yayıncı­lık, 1994.

Uygur Kocabaşoğlu, Türkiye İş Bankası Tarihi, Tarih Vakfı, İş Bankası Kültür Yayınları, 2001.

Volkan Ş. Ediger, Osmanlı’da Neft ve Petrol, ODTÜ Ya­yıncılık, 2005.

Yahya Sezai Tezel, Cumhuriyet Döneminin İktisadi Tari­hi, Yurt Yayınevi, 1986.

Zafer Toprak, Türkiye’de Milli İktisat (1908-1918), Yurt Yayınları, 1982.





Bu kıssadan hisseleri

iş arkadaşlarınızın da

öğrenmesini ister misiniz?





Ayrıntılı bilgi için: bilgi@elmayayinevi. com





