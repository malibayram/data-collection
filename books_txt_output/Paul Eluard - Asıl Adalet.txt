Paul Eluard



Asıl Adalet



ÇEVİRİ

A.KADİR-ASIM BEZİRCİ





Paul Eluard





YAŞAMI


Asım Bezirci



Paul Eluard, 14 Aralık 1895'te, Paris dolaylarında Saint-Denis'de doğdu. Babası muhasebeyle uğraşıyor, annesi terzilik yapıyordu. Geçimleri pek iyi değildi.

Eluard'ın çocukluğu Saint-Deniş ile Aulnay-SousBois'da geçti. 12 yaşına basınca Paris'e geldi. Louis Blanc sokağına yerleşti. 16 yaşına kadar Colbert Okulu’nda okudu. Bir ara ciğerlerinden hastalandı. İyileşmek için İsviçre'ye gitti. İki yıl kadar bir sanatoryumda kaldı. Orada, 1912 yılı sonlarına doğru, Gala adlı bir Beyaz Rus kızıyla tanıştı. Onu yürekten sevdi, ilk şiirlerinde hem bu sevgiyi, hem de açık bir gök altında ve karlarla kaplı kırlarda geçirdiği günlerin izlenimlerini anlattı.

Sağlığı düzelince Paris'e döndü. Gala da 1914'de Rusya'ya gitmiş, 1. Dünya Savaşı başlamıştı. Bu yüzden, Eluard, öğrenimini tamamlayamadan askere alındı. Hemen cepheye gönderildi, önce sağlık eri olarak görevlendirildi. Ardından piyadeye ayrıldı.

Yoksunluklarla, acılarla dolu savaş ve askerlik yılları Eluard'ın üzerinde derin izler bıraktı. İlk kitaplarında bu izleri dile getirdi. 1917'de Ödev ve Tasayı, 1915'te Barış İçin Şiirleri yayımladı. Şiirler "Le Spectaleur" dergisinin yönetmeni Jean Paulhan'ın ilgisini çekti. İki genç sanatçı tanıştılar, kısa zamanda arkadaş oldular. Paulhan, onu günün öncü şairleriyle tanıştırdı. Breton, Soupault, Aragon, Tzara ve Reverdy'lerin çevresine soktu. Eluard'ın, 1916'da Rusya'dan dönen Galayla evlenmesi de bu döneme rastladı.

Eluard, savaştan sonra Dada hareketine katıldı. "Littirature" dergisinde Dada şiirler yayımladı. Gelgelelim, Dadalar 1922'de dağıldılar. Tzara'nın deyişiyle, "ayrılıp istifalarını verdiler".

Bu sırada Eluard, ressam Max Ernst'le tanıştı. Ernst'in gerçeküstücü (sürrealiste) düşünceleri vardı. Bu düşüncelerin Eluard üzerinde etkisi oldu. Picasso yla, Breton'la, Chirico yla, Dali'yle kurduğu ilişkiler bu etkiyi gitgide geliştirdi. Nitekim Eluard, bu etkiyle, 1934'e değin birçok gerçeküstücü kitap çıkardı: Acının Başkenti (1926), Aşk, Şiir (1929), Dolanbaçsız Yaşama (1932), Halk Gülü (1934)... Bunlardandık, Şiir Gala ya adanmıştır.

15 Mart 1924'te gizlice bir dünya gezisine çıktı. Öyle ki, birçok tanıdıkları, hatta arkadaşları onu öldü sandılar. Okyanusu, Antiller'i, Panama'yı, Yeni Zelanda'yı, Avustralya'yı, Hindiçin'i, Gava'yı, Sumatra'yı, Seylan'ı dolaştı. Yedi ay sonra bir Hollanda gemisiyle döndü. Marsilya'ya, oradan Paris'e geldi. Ama, ruhundaki fırtına henüz dinmemişti. Bu yüzden Belçika'ya, İngiltere'ye gitti. Bir süre de orada kaldı. Sonra İspanya'ya geçti. Dönünce Garcia Lorca'nın şiirlerini Fransızcaya çevirdi.

1930'da karısı Gala'dan boşandı. Ama kızı Cecile ile ilişkisini kesmedi. 1931'de Nusch'la evlendi. O günlerin dünya olayları kendisini etkilemekten geri kalmıyordu. Bundan ötürü, yavaş yavaş gerçeküstücülükten ayrılmaya başladı. Artık şiirin insanlara yardım etmesi, kötülüklere karşı onları birleştirmesi gerektiğine inanıyordu. Doğal Akış (1938), Eksiksiz Türkü (1939) bu inancın belirtilerini taşırlar.

İkinci Dünya Savaşı patlayınca, Eluard yeniden askere çağrıldı. Fransa Almanların işgaline uğrayınca, "Direniş" hareketine katıldı. Yurdunun kurtuluşu için yiğitçe çalıştı. Yazdığı şiirler gizlice elden ele dolaşıyordu. "Özgürlük" şiiri işte bu acı günlerin ürünüdür.

1942 yılından sonra Eluard siyasete atıldı, toplumcu görüşle birçok şiirler, yazılar yayımladı. Şiir ve Doğruluk (1942), Alman Buluşması (1945), Siyasal Şiirler (1948) bu çeşit ürünleri kapsayan kitaplardır.

Eluard, 1946'da karısı Nusch'u yitirdi. Bu ölüm sarstı onu. Ancak dostlarının ilgisiyle ayakta durabildi. Altı yıl sonra, 1952'de, 57 yaşında yaşama gözlerini kapadı. Ölümü, bütün Fransa'da büyük bir üzüntü yarattı. Görüşleri ne olursa olsun, bütün aydınlar bu üzüntüyü paylaştılar. O kadar ki, Eluard'ınkine aykırı düşünceler taşıyan sağcı François Mauriac bile, şunları yazmaktan kendini alamadı: "Fransa, büyük bir değerini yitirdi. Ne duruyoruz, niçin ulusal yas tutmuyoruz?"





KİŞİLİĞİ




Claude Roy



İri yarı, ağır, oturaklı oldukları için büyük sayılan kimseler vardır. Gerçi Eluard da büyük gövdesi, büyük burnu ve büyük alnıyla böyle bir kimse sayılabilir. Ama, onun büyüklüğü bir bulutun büyüklüğüne benzer (Superville için de öyledir ya), hafifliğiyle büyüktür o. Teni, saçları, elleri, kemikleri, bakışı ve duruşuyla büyüktür. Tıpkı bir dumanın büyüklüğü gibi. Nitekim, Eluard da alabildiğine hafif görünümlüdür. Oldukça ciddi bir sesi, hoş bir söyleyişi vardır. Konuşurken tatlı, tumturaklı bir eda verir sözcüklere. İster kendinin, ister başkasının olsun, şiirleri iyi okur. Dizeleri gereğince ve uyumlu bir yalınlıkla söyler. Satılmak ya da radyoda okunmak üzere doldurduğu plaklar güzel birer örneğidir bunun.



Eluard'ın yüzü uzunca bir dikdörtgeni andırır. Yıllar, düşünceler ve temiz duygularla bezenmiş güzel bir yüzdür bu. Kırlaşmış saçların altında alımlı bir alın yayılır. Saçlar ne uzun ne de kısadır. Gözlerin rengini tam olarak söylemek için karısı Nusch'a telefon etmem gerek. Şöyle bir belleğimi yokluyorum. "Sanırım gri- maviydi" diyorum, "sabahleyin doğanın üzerine açılan anlayışlı, güzel bir gökyüzü gibi." Nusch cevap veriyor: "Mavi-gri." Demek ki yanılmamışım.

Eluard, oldum bittim ince, titiz, özenlidir. Başından şapkasını eksik etmez. Durmadan sigara içer. Çarpıcı bir görkemi vardır. Ama yapmacık, küçümseyici bir görkem değildir bu. Çevresini etkilemek için horoz gibi kabaran, büyüklük taslayan bir kimsenin kurumu değildir. Tersine, ancak gerçekten büyük kişilerde görülen doğal, kolay, kendiliğinden bir görkemdir: Ağırbaşlı önderlerin, yarış atlarının, oynayan çocukların, kimi balıklarla kuzgunlarınkine benzer bir görkem...

Öyle ki, onun yanında en ciddi şeyler bile görkemli, çocuksu bir hafifliğe bürünür. Savaş başlamazdan önceleri de o, acı çekenlerin üzüntüsünü yaşıyor, zalimlere kızıyor, kötülerle alıklara hınç duyuyor, suçsuzlara sevgi besliyordu. Onu 1944'te bir sabah Dragon sokağında gördüm. Solgun mu solgundu. Gizli bir basımevcinin bisikletle gelmesini bekliyordu. Oysa adam her zaman gelmiyordu.

Eluard, Almanlara karşı yürütülen kurtuluş kavgasına katılmadan edemedi. Bu uğurda elinden geleni esirgemedi. En korkulu, en sıkıcı işleri bile severek yaptı.- Sözgelişi zarf yapıştırdı, kağıt katladı, yük taşıdı. Onunla birlikte çalışırken şairlerin de öldürülebileceğini unutuyordu insan. Garcia Lorca'mn, St. Pol-Roux'un. Max Jacob'un, Desnos'un öldürülüşlerini unutuyordu. Oysa, Eluard'ın saklanması, kendine bir sığınak araması gerekirdi. Nitekim, öteki yeraltı savaşçıları, direnişçiler nerde akşam orda sabah yaşıyor, sırasında sıvışıyor, toz oluyorlardı. Eluard ise, ya yerinden kımıldamıyor ya da evrenini yanına almadan yer değiştirmiyordu. Gizlendiği odaya, yaşaması için ne gerekiyorsa hepsini götürmüştü: Gerçi parası pulu yoktu, ama yanında eşi Nusch vardı; duvarlarda Miro'nun, Leger'in, Ernst'in, Picasso'nun resimleri vardı, parmaklarının ucuyla beğenerek okşadığı özel baskılı kitaplar vardı. Ekmeksiz kalınca, bu güzelim kitaplardan birkaçını satıyordu. Hani, birtakım kimseler şimdi gülebilirler bana, anlattıklarımın o günler için pek de önemli olmadığını söyleyebilirler? neyleyeyim ki kafama bir kez çakılmıştı o düşünce, atamıyordum onu oradan, korkuyordum: Ya Gestapo Eluard'ı da yakalarsa hali nice olurdu? Kim bilir, nasıl üzünçlü olaylarla karşılaşırdı! Öyleyken o, hiç mi hiç düşünmüyordu bunları...

Eluard, Saint-Denis'de doğdu. Burası kralların kiliseleri ile işçilerin fabrika bacalarının bulunduğu bir banliyö semtiydi. Eluard çok yer gezdi. Ama onun çok ülke gördüğünü söylemektense, çok ülkenin onu gördüğünü söylemek daha uygun olur. Evet, birçok ülkeler Eluard'ı görmekle onur ve şaşkınlık duydular. Bir gün adres bırakmadan çekip gitti: Dünyayı dolaşmaya çıkmıştı. İsviçre'de hastalandı, Cornouailles'da iyileşti. İspanya ile İtalya'da mutlu günler geçirdi. İki kez savaştı: Birincisi, 1914'te siperlerde-, ikincisi, 1939'da önce demiryollarında, sonra Direniş Hareketi'nde...

Şimdi Chapelle sokağında oturuyor. Burası kül rengi kaldırımlı, gürültülü, gösterişsiz bir mahalledir. Eluard'ların kaldığı ev bir çeşit işçi evidir. Öyle, merdivenlerine kırmızı halılar filan serilmiş değildir. Üç odalı, ufak bir yuvadır. Gerçi odalar dardır; ama iyi döşenmiştir. İçerisi güzel kitaplar, güzel resimler, güzel eşyalarla donanmıştır. Chaga’lar, Chirico'lar, Dali'ler, Picasso'lar, Lautreamont'la Ducasse'ın biricik elyazması eserleri, işlemeli ciltler, eski Amerikalıların heykelcikleri, bir delinin oyduğu tahtına kurulu bir kral, tunçtan yapılma bir kuru kafa, Nouveau- Meclembourg’un alçıdan bir putu, bir sinekkuşu, bir Pauques adası heykeli, bir Baudelaire büstü, bütün bunlar mavi muşambadan küçük perdelerin ortasında durur...

Eluard'da ağırbaşlı, sözü geçer bir hava görülür. Ama insan toplulukları önünde, özellikle arkadaşları arasında bu hava silinir. Çünkü dostluğa inanır o. Dostluk hava gibi, su gibi, ekmek gibi, kitap gibi, gökyüzü gibi vazgeçilmez bir şeydir onun için. insanlar da öyledir onun için. Nitekim, hep onları düşünür, onlar- sız edemez bir türlü. Hastalarla, mutsuzlarla, yaşamın ya da insanların ezdiği kimselerle ilgilenmeden duramaz.

Yalnızca aşkla, suyla, şiirle ve viskiyle (onu da ancak bulunca içer) yaşıyor gibi görünür, ama gerçekte milyonlarca insanın serüvenini yaşar. Bir açık kapıdır sanki.

Haksızlığa karşı koyan herkese, bütün insanlara açılmış bir kapı...



(Çeviren: Asım Bezirci)





SANATI




Gaétan Picon



Fransız Ulusal Direnişi'nin getirdiği en coşkun, en kalıcı şiirleri 1905 Paris doğumlu Eluard yazdı. Hepimizin ezbere bildiği "Özgürlük" güzel bir örneğidir bunun. Öyle ki, başka hiçbir şiir onu aşamadı daha. Oysa, bu yücelik pek gösterişsiz, pek kapanık araçlarla elde edilmiştir. Ama ondaki bu yalınlık, şiirin arınmışlığını hiç bozmaz. Tersine, etkisinde bırakır okuyanı; "Gabriel Peri, Şiirin Eleştirisi, Karartma, Düşlerinde Gördükleri Kadına" başlıklı kavga şiirlerindeki o soyunmuşluk kadar sarsar kişiyi.

Gelgelelim, buna bakıp da Eluard'ın direnişçi şiirlerini geçmişi ve geleceği olmayan bir saman alevi, basit bir durumun ürünü sanmak doğru olmaz. Yeni çıkan Seçme Şiirler in yapraklarını şöyle bir çevirelim: İlk parçalar arasında "Barış İçin Yazılmış Şiirler"i görürüz. 1918 tarihini taşıyan ve savaş bitince kocalarına kavuşmuş kadınların sevincini anlatan şiirler. Dolambaçsız Yaşamanın sonunda "Şiirin Eleştirisi'yle karşılaşırız. Alman Buluşmasını sezdiren bu şiir gibi bütün öbür şiirler de hep aynı anlama yönelirler: İnsanların mutluluğu şairin sözünden daha değerlidir. Görülüyor ki bu "şiir yalnızı"nın damarlarında hep insancıl, hep toplumsal, hep kavgacı bir kan dolaşıp durur. Medieuses ve Verimli Gözler adlı katkısız aşk şiirleriyle aynı dönemde yayımlanan Eksiksiz Şarkı bir dramı gösterirler, daha doğrusu, ilk kurbanlara tanıklık ederler.- "Guernica Zaferi, Dün Yenenler Yarın Yok Olacaklar", ilerde "Özgürlük"te başarıya ulaşacak sesin ilk denemeleridir.

Bununla birlikte Eluard'm sesi —Ölmeden Ölmek ve Acının Başkenti gibi ürünlere bakılırsa—, en kapanık seslerden biri olarak görülür: Yüreğin çarpışlarıyla beslenen bir şafakta, iç evren üzerine kapanmış, kendi yalnızlığına tutsak, kendi düşleriyle sarmaş dolaş bir ses. İyi ama bu kapalı konuşmadan bu kavgacı, bu kamusal konuşmaya nasıl atlıyor Eluard? Karanlık düşlerle örtülü bir gece şiirinden bu güneşli şiire, mutluluk için yaratılmış bir dünyayı anlatan bu açık şiire nasıl geçiyor? Acaba, bu geçişe bakarak, bir evrimden, şairin eserlerinde birbirini kovalayan değişik dönemlerden söz açmak yerinde olur mu? Elbette! Çünkü, olayların baskısı altında, insanlara duyduğu sevgi ve güvene dayanan bir siyasal görüşün de etkisiyle Eluard, yalnızlıktan beraberliğe, tekil ve kapalı düşten ortak ve açık umuda geçer. Ne var ki, bu geçişin bir kopuş, bir kırılış doğurduğunu söylemek pek doğru olmaz. Olsa olsa, sanatçının şiirindeki bazı verileri keskinleştirmeye götüren bir evrimden söz açılabilir burada. Nitekim, şiirin herkesle konuşmasını, herkesin yaşamını ilgilendirmesini gerektiren bu cömert yaratılış, lirizmini asla yitirmez. Eluard'ın yalnızlığı hep bir birleşme, bir ortaklaşma, kitleselleşme isteği taşır çünkü; gecesi hep bir gündüz umudu taşır. Bu şiir, en kapanık ve en bireysel döneminde bile bir yalnızlık şiiri olmaktan çok, bir "sevgi şiirindir. Bundan ötürü de o, yalnızlıkları ortaklaşmaya geçmez de çiftleşmeden kitleselleşmeye, yani bireyin mutluluğundan insanın mutluluğuna geçer. Eluard'ın kapanık şiiriyle yurttaşlık şiiri arasındaki bağı, gerçekte, bir yaradılışın sonucudur.- Eluard aşk şairidir, erkeğin kadına aşkını dile getiren şair. Bir çeşit açılış şairi, başkalarına uzanan ellerin şairi. Elbette, böyle bir şair kendimize kapanmaktan alı- koyar, yöremizdekilerle bağlaşmaya iter bizi. Yaşamayı bir birleşme, toplulaşma sayan kimsenin, gözleri hep çevresine yönelmiş kimsenin, başkalarından bir şeyler alıp vermeden edemeyen kimsenin sevişen bir çiftle karşılaştıktan sonra öbür insanlarla da karşılaşacağı açıktır. Gene kişioğlunun mutluluğunu söylemek için bir sese kavuşmuş kimsenin yalnızca kendi mutluluğuyla yetinmeyeceği de açıktır.

Eluard içe kapanıştan dışa açılışa geçerken gölgeden aydınlığa da geçilmiş olur. İlk ürünlerin bitmez bir şafakla donanması bundandır. Gizli gecenin üzerine gözlerin kapandığı bir dünyadır bu. İçinde, yüzlerle biçimlerin solup silindiği, ancak insan yüreğinin büyük dalgalanışlarının yaşadığı bir dünya. Şairin söylediği türkü, işte böyle bir dünyadan yükselen türküdür.- "Gece Türküsü"

Son ürünlerde ise, tersine, ışıklı bir dünya görülür. Çiçekli varlıklar, kuş kanatları, soğuk kaynaklar ve ezgili renklerle bezeli bir dünya üzerine açık, duru bir gökyüzü yayılır. İç şafağın ardından dış evrenin ebemkuşağı doğar sanki. Nesneler birer birer ortaya çıkarlar, pırıl pırıl yanarlar. Artık şiirin görevi onları "göz önüne sermek"tir. Nitekim, Eluard'ın şiiri bu dönemde duyulan dünyanın bir çeşit sayımı olur: "Nesneleri kendi adlarıyla çağırmaya" yönelir. Ama, burada da bir "kopuş"tan söz edilemez: Aydınlığa dönüşmenin ardından geceye dönüşme gelmez de ondan.

Şairin gecesi şafak gibidir: Biraz sonra dünya onunla görünecek, gölgeler ve alacakaranlıklar onunla ışıyacaktır. Bundan olacak, Eluard'ın şiiri "aşk gecesinin gündüze değindiğini" belirtir durur. "Gölgenin kolları"na inerken dahi, dış dünyanın varlığından birtakım gizemsel (mystique) yaşantılarla kopmaya kalkışmaz. Onun gecesi hiçbir zaman dünyadan kopmaz. Gerçi, şair ara sıra gözlerini kapar, ama gözlerini açtığında yeni bir dünya bulmak içindir bu. Başka bir şey için değil.

Gelgelelim, bu yeni dünya ne denli parlak, ne denli canlı olursa olsun, iç gölgelerden kurtulamaz büsbütün. Çünkü Eluard'ın şiiri gizemsel bir yokluk şiiri değildir; ayrıca, gerçekçi bir şiir, bir çeşit nesne şiiri de değildir. Üstelik, şairin ortaya çıkardığı dünyanın da pek değeri olduğu söylenemez. Bu dünya yalnızca yüreğin yollarıyla örülmüştür, yalnızca düş ve dilek sunar evrene, yalnızca kişioğlunun içiyle konuşur. Evrene bağlı insanın yaşantısı, "insanla altının uyuşumu -toprağa çevrik bir bakış": İşte Eluard'ın yaşantısı budur. Görüldüğü üzere bu, sözcüğün geleneksel anlamıyla tepeden tırnağa "lirik" bir yaşantıdır.

Gerçekten de baştan aşağı lirik bir şiirdir bu. Yaşadığımız en keskin, en sürekli aşk şiiri odur belki de. Doğayla tanışmamıza yol açan bir şiir. Bu eşsiz yolun anlatım biçimi ise şarkıdır. Evrenle alınyazısı arasındaki gizli konuşmayla coşuverdiği ve dünyaya hayran kaldığı zaman, kişioğlunun dudaklarından kendiliğinden yükselen bir ilahidir.

Eluard'ın şiiri iğretileme (istiare) yönünden de en zengin şiirlerden biridir. Çağımız şiirinin sınırlarını iyice genişlettiği bu sonsuz imgeler göğünde hiçbir şey ondan daha ataklıkla uçamaz. Ama, öte yandan, iğretilemede ve ayrıntıların güzelliğinde kendini gösteren bu özün, şiirleri kucaklayıp götüren o sonrasız sesin taşıdığı özden daha az güçlü oluşu da bir gerçektir. Suyun şırıltısını andıran bu mırıldanıştaki o güçlükle fısıldanan, o çekici ve sarsıcı, o ince ve ağır yakarış uzun ve sınırsız ürpertiler doğurur okurda. Bu şiirin özü, sayfaya "basılmış" şeyler tüm silindikten sonra "geride kalan" şeydir. Başka bir deyişle bu, sözcükler arasından bir bakır tel gibi geçen ince, bükülmez bir ses çizgisidir, arabesk işlemelerle gözümüzü alan, ama bir türlü de yakalanamayan bir desenler örgüsüdür.

Öyledir ya, gene de vardır bu ses. Üstelik, hiçbir şey de ondan daha tanınabilir değildir. Dolayısıyla, "Bu ses yaşayacak mı yoksa yaşamayacak mı?" diye bir soru ortaya atılamaz sanıyorum.- Çünkü o, şimdiden Fransız edebiyat tarihinin malı olmuştur. Bizimle bunca çabuk kaynaşabilen bir başka ses, bir başka şiir yoktur dense yeridir. Öyle ki, onu ta çocukluğumuzdan beri ezbere bili- yormuşuz gibi bir duyguya kapılıp gideriz. Hiç çaba göstermeden o, kolayca belleğimize girmenin yolunu bulur. Lirik olduğu kadar da aşırı gelenekçi bir şiirdir bu.- Günümüz şiirinin aradığı yeni yollardan çok onun, 19. yüzyılın büyük şiirlerine yaklaştığını görmemiz de bundandır. Bu anlamda Eluard, Michaux ya da Prevert'den çok Lamartine ve Baudelaire'e yakındır. Dil ve kavrayışta ne kadar yenilikçi olursa olsun bu şiir, bir hareket noktası olmaktan çok, bir çeşit açılma ve doğrulamadır. Şairin derin dehası, onu, bugünkü Uzaklaşmış bulunduğumuz bir "insancıl" yaşantıyla doldurmuştur. Bu yaşantı kişioğlunun ölümsüz, sonrasız durumuna da uygun düşer.

Eluard'ın şiirinde yolumuza bırakılmış yalnızca güzel bir anıt değil, yarınki susuzluğumuzu giderecek değerli bir pınar da vardır.

Bu pınardan içmek gerek.



(Çeviren; Asım Bezirci)





ELUARDDA AŞK VE İNSANLIK




G. Emmanuel Clancier



Kesiksiz Şiir: Gerçi, Eluard'ın son kitaplarından birinin adıdır bu, ama yalnızca bütün eserlerinin değil, bütün yaşamının da adı olabilir. Nitekim, şiir onun yaşamında Ölmemekten Ölmek, Barış Şiirleri, Halk Gülü, Eksiksiz Şarkı, Unutulmayan Vücut gibi eserlerin yazarına bir başka ad bulmak için bir "doğal akış" olmuştur. Evet, Eluard yok artık, fakat söylediği ile yaptığı arasındaki birlik, şimdi daha iyi görülüyor, Eluard'ın sesi, ilk şiirlerini yazışından susuncaya değin, hep kendine bağlı kalmıştır. Seslerin en temizidir o: Gerçeküstücülerin düşlerini çok güzel dile getirmiş, akışım derinleştirerek, hiç değilse sonradan kaybolmaksızın ve inkâr edilmeksizin genişlemenin yolunu bulmuştur.

Eluard'ın sesinden daha tekil, daha içten bir ses yoktur. Öyleyken, hiçbir ses bize onunki kadar derinden dokunmamıştır. "Ben" sözüne hemen hemen her şiirinde, her dizesinde rastlarız; gelgelelim —Pierre Emmanuel'in de haklı olarak belirttiği gibi- bu sözde hiçbir bencillik, hiçbir kısır soyutlama görmeyiz. Kendi adına konuşurken, kendi doğrularını bildirirken bile şair sanki hepimiz adına, herkes adına konuşmaktadır. Gençliğinde birliktecilik (unanimisme) akımının etkisinde kalmıştır; onda kendi gerçeğini bulmuştur. Ama bu, Jules Romains ile çömezleri için bir kafa gerçeği olmasına karşın, onun için bir yürek gerçeği olmuştur. Aşk, Şiir’i çok daha sonra yazması da bundan olsa gerektir. O, delikanlılığından beri şunu anlamıştır: içinde oluşan her hareket, varlığını bütün varlıklara ve onları kucaklayan dünyaya doğru götürmektedir. Fakat yalnızlık ve umutsuzluk bu yönelişi önler, hatta bazen büsbütün ortadan kaldırırlar. Bunun için, türlü kılıklara girerler. Örneğin, yüreğe olduğu kadar bedene de kolayca kayıveren ölümün maskesini takarlar; yahut yoksulluğa, baskıya ve kıyıma uğramış bir halka uzanırlar. Aşk, Şiir sevgidir, dünyanın türküsüdür. Ne var ki, sevgi de, dünya da ancak aşkın ve kadının türküsü arasından yükselebilir. Eluard, "şair, esin (ilham) alandan çok esin veren kişidir," der. Elbette, başkalarına esin vermesi için onun da sevgilisinden bir armağan alması gerekir. Bu yüzden, şairin yaratışı ve alınyazısı hep bu çatışmaya, aşk ile aşkın ölümü arasındaki bu çekişmeye bağlı kalmıştır. Gene de, en acı yaşantılara karşın, son söz hep aşkın olmuştur. Breton a göre Çılgın Aşk, kendi dışında kalan her şeyin atılmasıdır; Eluard'a göre ise aşk yıldan yıla başkalarına daha çok yaklaşma halini alacaktır. Bir kadın ister ihanet etsin, isterse çekip gitsin, yalnızlığın gecesi yeni bir aşk doğuracak ve şair-insan kendini güpegündüz öbür insanların arasında bulacaktır.

Eluard'ın şiiri apaydınlıktır; gerçi içinde geceye özgü zenginlikler de vardır, ama ışığı ne dışarıdan gelmedir ne de soğuktur. Derinliklerden fışkıran bir alevdir sanki; öylesine ruhun hareketleriyle beslenmiştir, tıpkı bir yangının sık ağaçlarla beslenmesi ya da gizli özsuyunun ışınlarla beslenmesi gibi... İşte şair, bu iç ateşle güneşin dış ateşini özdeştirir. Aslında, kendisi de efsanelik bir ateştir; insanoğlunun Promete'cil gücünü gösterir, nasıl ki âşığın da gücünü gösteriyorsa... Yaşamanın, istemenin, kardeşliğin sıcaklığı bu alevle tutuşur, ruhsal ve cinsel yönden erkekçe bir onur onunla birlikte boy atar. Bu eserde, gizli ateşle herkesin güneşi birbirine karışır; insanları daha iyi yaşamaya, kendi tarihlerinde olduğu kadar, asıl tarihte de yalnızlığı yenmeye çağırır, bunun için durmadan parıldar. Hastalık ve savaş (ki o da bir toplumsal hastalıktır) genç şairi çarpar, 1918'de aşağıdaki dizeleri yazar; bunlar, gür bir eserin kapısını açan anahtarlardır; bir savaşın ertesinden öbürüne değin uzamış, çeşitlenmiş, fakat özleri değişmemiştir:



Bir ateş yaktım bırakınca beni gökyüzü

Bir ateş yaktım olayım diye dostu

Bir ateş kış gecesine gireyim diye

Bir ateş daha iyi yaşamaya doğru



Gün bana ne verdiyse verdim ben de ona

Ormanları fundaları buğday tarlalarını asmaları

Ve yuvaları ve yuvalardaki kuşları

Ve evleri ve anahtarlarını evlerin

Ve böcekleri ve çiçekleri verdim ve kürkleri ile şenlikleri



Yaşadım yalnız alevlerin çıtırtısıyla

Sıcaklığının kokusu yetti bana

Bir gemiydim sanki kapalı suda batan

Sanki bir ölüydüm ortada kalmış yapayalnız



Bu ilk ateşe ilk aşk bütün gücünü verir. Aşka güvenini açıkladığında Eluard, yirmi yaşındadır: "Gök açık da olsa, kapalı da olsa, insan sevmedikçe onu göremez." 1951'de, ölüme yaklaştığı bir sırada, "Başından beri aşka tapmıyordum ben," diye itiraf eder ve şunları ekler: "Onların ne odu vardı, ne de ocağı / Ateşi buldular sonradan / insanları buldular." Rimbaud, "Aşkı bulmak insanı ve eylemini (yani ateşi) bulmak değil midir?" diye sorar. Aşkın değişimini hiçbir şair Eluard kadar güzel duyuramaz bize. Bu değişimin aşırı yalınlığı ve katkısızlığı gerçeküstü imgelerle çiçeklenir, olağanüstü bir nitelik verir onlara. Öyle bir nitelik ki kimse karşı koyamaz ona: "Bütün yaşamım seni dinler..." "Bütün dünya senin saf gözlerine bağlanmış / Kanım onların bakışıyla dolaşıyor damarlarımda..."

Eluard'da bakışla, okşamayla, gözle, elle yapılan bir çeşit aşk ayini vardır. Görmeyen şair kördür, ancak sevilen gözlerin aydınlığıyla ışığa kavuşabilir. Bu kadıncıl aydınlığı yaratmak şaire düşer: "Bir tek okşamayla pırıl pırıl ettim seni." Öte yandan, yalnızlık ve ayrılık yaşamın yadsınması demektir: "Ve sen orada bulunmayınca / Uyuduğumu sanırım / Düş gördüğümü sanırım / yaşamadığımı." "Ne kadar sevmekteyim onu bilemiyorum / O mu yok olan, ben mi ayıramıyorum." Aşkın yokluğu bir uçurumsa, varlığı da sınırsız bir vaattir, sabırsız ve açık bir vaat:

"Gel, çık artık. Birazdan, gök dalgıcı, en hafif tüyler boynundan yakalayacak seni.

Yer ancak gerekeni taşır ve güzel kuşların gülümser. Aşkın gerisindeki gölge gibi, üzüntünün ülkesinde, görünüm örter her şeyi.

Çabuk gel, koş. Vücudun düşüncelerinden daha hızla gitsin ve hiçbir şey —anlıyor musun? Hiçbir şey- geçemesin seni."

Çiftler sürekli bir değişim içinde bulunurlar: Âşık alev olur, sevgili su olur: "Bol ışıkla biçimini değiştiriyordum senin. Nasıl ki, bir pınarın suyu bardağa konunca değişiyorsa, insan da elini bir başka elin içine koyunca değişiverir. “Ya o sevdiğine döner ya da sevdiği ona. Bu karşılıklı dönüşümün birliği yaşamın bütün özelliklerini değiştirir.- Düş parıldar, güneş hayale dalar, sessizlik konuşur:



Dinelir gözkapaklarımın üstünde

Saçları saçlarımın içinde

Ellerimin biçiminde elleri

Gözlerimin renginde gözleri

Yitmiş gitmiş kuyusunda gölgemin

Göğe fırlatılan taş gibi



Gözleri açıktır hep açık

Uyutmaz beni bir türlü

Düşleri ışıl ışıl düşleri

Güneşleri bastırır güneşleri

Güldürür ağlatır güldürür beni

Konuşturur bilemezken ne diyeceğimi



Eluard'ın özellikle gerçeküstücü şiirlerinde aşk süreklidir, ama durgun değildir-, yaralanıştan coşkunluğa, şefkatten şiddete dönüşebilir. Değişmeyen tek şey, onun saflığıdır. Bu saflık dilin saflığıyla bir birlik oluşturur.

Acılarla dolu aşk, gerçeküstücülükte görülen tasayla ilişkilidir; ama, bu tasa, insana vergi coşkunluk durumuyla da alttan alta çelişmektedir.



Günbatımında bir yüz

Bir beşik ölen yapraklarda

Çıplak bir yağmur demeti

Gizlenen güneş

Suyun dibinde kaynakların kaynağı

Kırık aynaların aynası

Bir yüz terazisinde sessizliğin



Günün son ışıklarının sapanları için

Çakıltaşları arasında bir çakıltaşı

Unutulmuş bütün yüzlere benzeyen bir yüz



İsteğin gözyaşından ayrılmadığı, okşayışın tatlılıktan çok acılık doğurduğu sarsıcı bir aşkla gelen baş dönmesi. Acının Başkenti, Dolambaçsız Yaşama, İnsan Piramidi gibi eserlerdeki şiirlerle bizi sarar. Önce bir aşkın, sonra bir kadının ölümü şairin yaşamında iki kez tekrarlanır ve bu, onu, ancak Rimbaud'nun Cehennemde Bir Mevsim'indekiyle karşılaştırılabilecek bir yıkımdan geçirir. Gerçi Rimbaud cehennemden çıkar, ama şiiri de bırakır. Oysa, Orpheus Euıydike'sini yitirir, ama lirini bırakmaz, onunla gene aşkını yani yaşamını dile getirmeyi sürdürür. Onun gibi, Eluard da, yitirilmiş aşkın ötesinde anılarla kazanılacak mutluluğun süregelen varlığına bizi inandırır. Acı bir ayrılmadır bu, ama bir daha buluşmama değildir. Nitekim, sevişme anları gizemli bir biçimde yaşayadurur:



Bulutlar adına söyledim onu sana

Deniz ağaçları adına söyledim

Dalgalar adına dallardaki kuşlar adına

Gürültü taşları adına



Sevişen eller adına söyledim

Bakan göz bakılan göz adına

Göğü bezeyen uyku adına

Pusulu geceler adına

Yoldaki parmaklıklar adına söyledim



Ak alın açık pencere adına

Düşündüklerin konuştukların adına

Sonu gelmesin diye söyledim

Bu okşayışın bu güvenişin bu inanışın

Sonu gelmesin diye



Neyse ki yeni bir aşk doğar ve onunla birlikte Rönesans başlar. Sevgi, yaşam, şiir gene yürürlüğe girer; ama tutkuda, yaşamayı karşılayışta, dilde yeni ayrımcıklar (nuanres) belirir. Özellikle gerçeküstücü dil özgürlüğü ve imge demetleri dışarıdan çelişik görünen, ama karşılaşmaları kendisine çekici bir güç veren iki Öğeyi birleştirir: Bir yandan; şiire serpilmiş şaşırtıcı, hatta yapmacık buluşların doğal zenginliği; öte yandan derin doğrulamalar, deyişler ve tam bir anlatım yalınlığı. (...) Dildeki bu çifte hareketi şiirlerin bağrındaki sıralanış karşılıyor gibidir: Görülmedik imgeler (şairin kendiliğinden bilinç üstüne çıkmalarına göz yumduğu bu alışılmadık harikalar) ile aşırı bir basitliği olan ve en beylik, en gündelik verilerden alınan imgeler art arda gelir. Olağandışı imgeler en olağan imgelerle gerçeklenir ve olağan imgeler olağandışı imgeleri canlandırır: Bilinenle bilinmeyen, görünenle görünmeyen birbiri içinde erir. Örneğin, Dolambaçsız Yaşama da- ki bir şiirde bu, böyledir: "Bir gülüş sarı salkım saçlarda" dizesi "Güzün dumanları / Kış külleri" dizeleriyle kapı komşudur. Halk Gülü'ndeki şu dizelerde şair, aşkın büyülerini ve onların yüceltici sunularını günlerin güzelliğini belirten en alışılmış gözlemlerle pekiştirir:



Geceyi bekleyelim geceyi

Hava döşek gibi güzel

Tapılası kızların en tatlısı en ateşlisi

Sevgilisinin uyuyan heykeli önünde diz çökmüş

Uyumayı düşünmüyor bile

Geceyle gündüz güzelleşiyor gitgide



Aslında, Breton'un da belirttiği gibi, gerçek ile gerçeküstü Eluard'ın şiirinde bileşik kaplara benzer. İçlerinde bilinen ya da bilinmeyen, alışılmış ya da alışılmamış imgeler yanarlar, ama geride dışık (cüruf) değil, —Eluard'ın da değindiği üzre— şiirlerde görülen o "büyük beyaz boşluklar"ı bırakırlar; ateşli anılar "sessizliğin bu büyük boşluklarında geçmişi olmayan bir coşku yaratmak için erirler." Eluard'ın şiiri, bu yüzden, oldum olası yalınlığa yönelmiştir. Herkesin her günkü sözcükleri ve imgeleri şiirlerde gittikçe daha çok yer kaplar; öyleyken, gerçeküstücülerde rastlanan o dil ve hayal gücü azalmaz.

Çekilen acılar şaire oldukça durulmuş bir dünya getiren yeni bir aşkla el ele yürür. Nitekim, Dolambaçsız Yaşama gene doğru ve arınmış varlığı sarsan şiirleri kucaklar. Ancak, aşkın can çekişme- sidir ki evrenini daraltarak şairi yoksullaştırır. Gelgelelim, bir başka aşkın doğuşu bu temel seçmeyi doğrular, yaşamayı dolgunluğa kavuşturur. O zaman nesneler de, varlıklar da ayrışmaktan kurtulurlar, artık yalnızca kendilerini anlatmaya, geleceğin taşıyıcıları haline gelmeye şairin ve karısının baktığı gözler gibi verimli olmaya başlarlar; Verimli Gözler şarkı söylemeye koyulurlar.

"Gene de kuvvet yaşamanın dayanakları olarak kalır." Bunlar öyle dayanaklardır ki, Eluard, bundan sonra şiirden hep onları ortaya koymasını, sağlamlaştırmasını ve çoğaltmasını bekler. Eğer aşk sözlerinde hâlâ kendini kuşatan gizli bir tehdit seziyorsa, bunun nedeni, gölgenin son kez geri gelişi değil, ateşin bir daha sönmeyişidir.



Bir şey istemedim seni sevmekten başka

Fırtınalar doldurdu vadiyi

Balıklar kıyıları



Yalnızlığımdan bir kavuk ördüm sana

Bütün gece saklansın diye içine

Geceler gündüzlerle barışsın diye

Göreyim diye gözlerinde

Yalnız seni düşündüğümü

Senin hayalinle donanmış dünyayı



Yalnızlığımdan bir kavuk ördüm sana

Görmeyeyim diye geceyi gündüzü

Gözlerin onları düzene sokmamışsa



Geceler ve gündüzler "Doğal Akışı"na kavuşur, ikinci ve sevgili karısı Nuseh'un yardımıyla şair yeri, göğü, yıldızlan, kuşları, bitkileri, hayvanları ve insanı yeniden karşısında bulur.- "Günümüzde şairlerin yalnızlığı siliniyor. İşte, onlar da insanlar arasında birer insan oldular, işte onların da birer kardeşleri var." Yalnızlık yenilince, eskiden kötü olan şeyler iyiye yönelir, eskiden umutsuzluk getiren şeyler umuda çevrilir. Böylece, eskiden kötü bunaltıyı gizlemeye yarayan, ama şimdi yaşamı değiştirme tutkusunu taşıyan irade, gecenin belirsiz girişimlerinden gündüzün kesinliğine ulaşır: Eskiden yalnızca iki kişinin yaşamını mutlulukla değiştiren aşk, şimdi bütün insanların mutluluğunu ister, gelecekte herkesin mutlu olmasına çalışır:



Gökyüzü genişleyecek

Yerimiz olacak oturmak için

Yıkıntılarında uykunun

Sığ gölgesinde dinlenişin

Bırakılmışlığın yorgunluğun



Toprak canlı gövdelerimizin biçimini alacak

Rüzgârlara kapılacağız hepimiz

Gözlerimizden geçecek gündüzler geceler

Gene de değişmeyecek gözlerimiz

Bizim temiz havamız belirli yerimiz

Giderecek alışkanlığın oyduğu gecikmeyi

Hepimizin yeni anıları olacak

Duygulu bir dili birlikte konuşacağız



Eluard, "Duygulu bir dili birlikte konuşacağız," der. Lautremont ise "Şiiri bir kişi değil, herkes birlikte kurmalı," der. Ortaklaşa sözün baştacı edilmesini bekleyen şair konuşur: "Bütün gözlerin görmesi için /Düşünen bütün gözlerin" "Konuşmak kucaklamak kadar bereketli olsun diye." Sonra şunu öne sürer: "İnsan isteseydi, güzellikten başka bir şey olmazdı dünyada." Ardından da şunu söyler: "Her insan Promete'nin kardeşidir."

1936'da Eluard "Şiirsel Açıklık" başlıklı yazısında şairlerin hak ve görevlerini şöyle açıklar: "Vakit geldi, artık bütün şairlerin hak ve görevi öbür insanların yaşamına, ortak yaşama katılmaktır." "Evet ekmek şiirden daha yararlıdır, ama, sözcüğün bütüncül ve insancıl anlamıyla aşk, sevmek tutkusu şiirden daha yararlı değildir." Eluard daha sonra yaşamın şiirsel birliğini çok iyi belirten şu görüşü savunur: "İnsan zekasının kavrayıp yaratabildiği her şey, aynı damardan gelir; eti, kanı ve kendisini çevreleyen dünya ile aynı maddeden çıkar."

İspanya Savaşı, dostlarının şiirinde olduğu gibi Eluard'ın şiirinde de umut uğruna yapılan kavgayı belirtmeye yönelir. Guernica Zaferi 1942'de yayınlanan Şiir ve Doğruluk adlı eserdeki kısa ve dokunaklı ürünleri haber verir:



Ödettiler size ekmeği

Yeri göğü suyu uykuyu

Ve yoksulluğunu

Yaşamınızın



Bu dönemde aşk korkudan daha güçlü görünür, neden derseniz, kadın var olan her şeyi erkeğe iletir, süreyi ve uzaklığı ortadan kaldırır, şairin görüşünü yeniler de ondan:

Her şey yenilendi her şey gelecek oldu

... Barışın son yıllarını gölgeleyen bütün tehlikeler, sevginin ve ondan doğan kardeşlik duygusunun Eluard'a sağladığı iç barışı bozamaz. Bir Eksiksiz Şarkı’dır bu, düşlerin ve bilincin şarkısıdır:

"Hiçbir uyuşmazlık yok, ışık ile bilinç geceler ve düşler kadar, sırlar ve yoksulluklar kadar eziyor beni."

Evet, bir şarkıdır bu-, çiftlerin şarkısıdır, dolayısıyla bütün insanların, bugünün ve onun bilinmeyen mutluluğunun şarkısı, mutlu geleceğin, yarının şarkısı:

Ne varsa bizimle yaşayacak

Hayvanlar altın sancaklarım benim

Ovalar tatlı geçmişim

Canım yeşillikler içli kentler

İnsanlar size gelecekler



Gözyaşları yaralar terler size gelecek



Düşlerin güllerini dermeye

İnsanlar işte şurada duygulu iyi

Atmışlar ölümden de hafif yüklerini

Ne güzel uyuyorlar güneş altında nar gibi





Eluard, eserlerini doğurduğu gibi iradesini de belirleyen bu içten gelme umut adına, şiirle karışan gerçek adına, gölgeler arasından çıkıveren ışık yani şiir adına konuşacaktır; kaçınılmaz bir işkenceye boyun eğmiş Fransa'da başkaldırışın ve sıkıştırılmış ama yenilmemiş aşkın çığlığını duyuracaktır.

1936'da şöyle diyordu: "Gerçeküstücülük düşüncenin herkese vergi olduğunu göstermeye çalışıyor-, insanlar arasındaki ayrımlan azaltmaya uğraşıyor; bunun için, eşitsizliğe, alçaklığa ve hilekârlığa dayanan saçma bir anlayışa hizmet etmeye yanaşmıyor."... "Bir sözcük var ki coşturuyor beni, duyunca ürpermeler geçiriyorum; büyük bir umuttur o, umutların en büyüğüdür, yıkıcı güçleri ve insanları ezen ölümü yenmenin umududur: Bu sözcük, kardeşleşme'dir." Gerçeküstücülüğün bu gönüldeşliği ile Eluard'm 1942'de yaptığı şu çağrı arasında bir uyuşmazlık yoktur:



(...)



Yıkık sığınaklarıma

Sönük fenerlerime

Duvarlarına sıkıntımın

Yazarım adını

İsteksiz yokluğa

Çıplak yalnızlığa

Ölümün basamaklarına

Yazarım adını

Düzelen sağlığa

Kalmayan tehlikeye

Anısız umuda

Yazarım adını

Ve bir tek sözün gücüyle

Başlarım yeniden yaşamaya

Seni tanımak için doğmuşum

Seni çığırmaya

—Özgürlük



Herkese açılan şiirin yolu üstünde, en büyük baskıya karşı koyan sesleri, Şairlerin Onuru'nda duyurmuş olmak şerefi Paul Eluard ile arkadaşı Jean Lescure'ün olacaktır. Dünya Savaşı'ndan sonra Eluard, kendine pek ağır gelen mutsuzluğu tanıyacaktır: Sevgilisinin ölümü... Yeniden o dayanılmaz yalnızlığa bir daha gömülecektir. Fakat, ölmezden önce, üzerinde bütün varlığının ve eserinin bir tek alev halinde çiçeklendiği o gerçeği yeniden bulacaktır: Aşk... Sevişen bir çiftin şiiri bugün olduğu gibi yarın da herkesin yaşamında işler. Sevilen yüz yararlıdır, yer ve zamanın sınırlarını aşarak herkese ışınlar gönderir:



Nicedir yüzüm yararsızdı

Ama şimdi

Sevilesi bir yüzüm var

Mutlanası bir yüzüm



İyilik dans ediyor dudaklarımda



Ölümsüzdür evim benim



En büyük kural:

Yıkana karşı çıkandır

Sevilmeye layık olan





Böylece, alabildiğine duyarlı ve mutsuzluğu aşmış olan Eluard'ın şiiri, katıksız bir mutluluk türküsü olarak kalır. Şairin soluması gibi duru, kendiliğinden, içten gelen bu şiir en kardeşçe, en evrensel dili konuşur. Öylesine yalındır, gündelik sözcüklerle kurulmuştur, en alışılmışların yanında en az görülenleri de kapsar. O, öyle bir alevdir ki, bağrında güzel, verimli, ateşli, insancıl ile öğeleri, nesneleri, düşleri, varlıkları birlikte taşır:



İnsan oldum taş oldum

İnsanda taş taşta insan oldum

Gökte kuş oldum kuşta gök

Ayazda çiçek oldum güneşte ırmak

Çiyde pırıltı

Kardeşçe yalnız kardeşçe özgür



(Çeviren: Asım Bezirci)





ELUARD’DA TOPLUM



Aragon



Son günlerde Cehennem'de Bir Mevsim'i sahnelemeye kalkışan birtakım oyuncular çıktı ortaya. Söylenenlere bakılırsa, Rimbaud'nun cehennemini gözlerimizin önüne sermek için hiçbir şey esirgenmiyormuş: Ne şeytanlar, ne ateşler, ne kızgın şişler, ne de ızgaralar... Öyle ki bu, ancak XX. yüzyılda geçerli olan basit dil anlayışıyla, dar açıdan ele alınan sözcüklerin sıkıcılığıyla, imge ve söyleme ilişkin bilgisizlikle ölçülebilir.

Adı geçen cehennem için yapılanlar Eluard'ın Siyasal Şiirleri için de yapılırsa, kitap nasıl okunacaktır?

Bilindiği gibi, eser iki bölümden oluşuyor: Biri, tam anlamıyla cehennemde bir mevsimdir, öbürü ise bunun olumsuzlanmasıdır; ama burada ne masalsı opera vardır, ne de Rimbaud'nun sözünü ettiği o "mutlulukla ölümü dişleme". Acaba karşıtlık ve bağlılık aynı zamanda görülecek midir? Bir insanın yüceliği ve acısı okurun karşısına hangi kılıkla çıkarılacaktır?

Mademki cehennem var, öyleyse bizim cehennemimiz yeryüzündedir.





CEHENNEM


Bir insanın ufkundan herkesin ufkuna... Bu insanın ufkunu onulmaz bir mutsuzluk kaplayıp da içinde ölü karısının1 hayalinden başka bir şey kalmayınca, perde onun üzerine açılır (tiyatro- daymış gibi, utanarak). Bu iki mevsim -Rimbaud ile Eluard'ın mevsimleri— arasında o korkunç insancıl ayrım vardır. Düzyazıyla karışık bu şiirlerde yapıca bazı benzerlikler bulunursa, burada Rimbaud'nun Söz Simyası ("Veda Ettim Dünyaya Türkülerle") anılmalıdır. Cehennemlerin her biri öbüründen, doğa ötesi cehennem bu gerçek cehennemden çok ayrıdır. Nitekim, gerçek cehennemde kahırlı koca yoktur, bir yudumluk zehir ile bir aziz Şeytan ve öte dünyanın ateşi yoktur. Yalnızca yaşamın, sevgiliden geride kalmanın 'cehennem azabı' vardır.

Evet, cehennemin birinden öbürüne çok yol var. Ama Söz Simyasının yardımıyla Eluard'ın geçtiği yer burası değil. Bu onun için artık eski bir hikâye. Ya genç Rimbaud... Fakat dram burada başladığında, Eluard çoktandır güzelliği selamlamayı bilmektedir. 0, öteki gibi, çılgınlıklarından birinin hikâyesini anlatmaz bize, dertli biri gibi yalın konuşur. Çılgınlık-dil yetisini, her türlü anlatım yolunu zorlayan bu çılgınlık— onu da kendisi için değil, başkaları için konuşturur. Çılgınlığın yansısı, gölgesi olan ve Rimbaud'nun gölgesiyle ezilen bu yüzyıl onu çok önce tanıyıp yaşadı. Eluard da onun içinden geçti: Otuz yıl önce, neredeyse çocuk sayılacak yaşta Ödev ve Tasayı, Barış Şiirleri'ni yazarak Rimbaud'nun o ‘ünlü 'bir yudumluk zehir ini içti, karanlıklar ayartmasına kapılarak çağının okulundan kaçtı. Sonunda "Guernica"nın, "Özgürlüksün, "Karartma"nın şairi olarak ortaya çıktı. Çünkü onun cehennemi orası değildi.

Cehennem daha sonrası için ayrılmıştı ona. Sahneye konmayacak türde bir cehennemdi bu: Tek şeytan acıydı orada, işkencelerle taşkınlıklar aynı sapma içinde birbirine karışmıştı. Bir adam tam anlamıyla burada yitiyor, yitmeye gidiyordu... Zorlu, yaman bir mevsimdi bu, bizler de güçsüzlüğümüzü duya duya bu büyük batışı gözlüyorduk. Bir daha oraya dönmek istemiyorum. Ayrıca, şairin içinden gelenlere de bir şey ekleyemem:



Bırakın bir düşüneyim yaşamama yardım edeni





ORPHEUS

Yazık, orada bırakacağım dostumu, adını andıkça içim yanıyor, sanki yazdıklarımı okuyamayacakmış gibi. Bundan ötürü, ben de ünlü Orpheus'tan2 söz açacağım burada. Biliyorsunuz.- Orpheus cehenneme inmiş ve oradan tek başına çıkmıştı. Ardında, cehennemin kıyısına bağlı o ölü kadının, eşi Eurydike'nin silinen görüntüsü kalmıştı uzakta.

Halkın, herkesin göğüne kavuşan Orpheus üstüne ne biliyoruz? Ripha dağlarını aştığını, Tanais ırmağının karlarını geçtiğini. Türküleri bize ulaşmadı hiç, tasarlayabildiğim kadarıyla cehennemin havasını korumuşlardır. Belki de bir masalsı operanın yiğitlik havasını yansıtan Glück un3 inleyişidir bu. Gerçi Orpheus karların yağdığı ya da Mainad'ların4 yakıcı ışıklarını açtığı gökyüzüne kavuşmuştu, ama insanları bulamamıştı. Üstelik, gökle cehennemin insanlar için tek bir bütün olduğunu da anlayamamıştı: Bu bütünün adı Yeryüzü'dür.

Eluard'ın büyüklüğünün de burada olduğu bir gün anlaşılacak. Ne Rimbaud, ne Orpheus. Yeryüzünü onda yeniden bulan bir insan şöyle diyecek:



Bırakın bir düşüneyim yaşamama yardım edeni

Umut veriyorum bezgin insanlara

İşte orada sevginin gürbüz sevinçleri



Onun yaşamasına yardım eden şey, başkalarının yaşamasına yardım etmektir. Orpheus bunu düşünmemişti. Yazık ki masalsı opera da düşünmedi.





CENNETLE CEHENNEMİN BİRLEŞMESİ


William Blake'in şiirinin bu başlığını düşünüyorum. Sonra da cehennemi belirten imgesini. Romantik bir cehennem resmediyor Blake: Kendi gizli gökyüzünün görüntülerine göre değil, bir gerçek metallurji fırınına göre. Galles ülkesinden gelmiş, arıtma fırını önünde duran işçileriyle.

"Bir insanın ufkundan herkesin ufkuna", öncelikle bu, "bir insanın cehenneminden ortak cehenneme" demektir.



Kan rengi çalılar var İspanya'da

Yunan göğü renginde çalılar var

Ekmek kan gökyüzü ve umut hakkı

Kötülükten tiksinen bütün iyi insanlar için



İstense de istenmese de bir şey değişmez. Orpheus'a karşı Mainad'lar haklı çıkar sonuçta. Bunu bilseydi, kalkıp kendini sokak fenerine asar mıydı Nerval? Genç Rimbaud ancak Harrar'ı buldu ve o bozgunu, o kaçışı. Hiçbiri cennetle cehennemi birleştiremediler. Benzer ya da karşıt kendi cennet ve cehennemlerini tüm insanların cennet-cehenneminde tanıyamadılar. Kaçışı, yenilgiyi, ölümü seçtiklerinde acaba yaşamın bir çeşit kavga olduğunu biliyorlar mıydı? Yaşamın karşıtların birliği olduğunu ve bunun ölümle çözülüp sona erdiğini biliyorlar mıydı? Gerçekte insanlar da birbirinden ayrılmaksızın var olan bu iki şeyi —cennetle cehennemi— yalnızca ölümle düşünürler. Oysa, cennetle cehennemin birleşmesi yaşamdır, melekle şeytanın savaşımı olan yaşam. İnsan da yaşam demektir.

İşte burada Eluard ortaya çıkar yeniden. Onunla getirdiği örnekle bazı şeylere son verilir. Belirli bir şair görüşü asılır tarihin vestiyerine. Eski çelişkinin aşılmasını artık hiçbir şey önleyemeyecektir: Düş ile eylem, cennet ile cehennem, salt şiir ile siyaset arasındaki çelişki sona erecektir. Çünkü cennetle cehennemin birleşmesi yeni bir ad taşıyacaktır: Politika, Orpheus'un Mainad'lara söyleyemediği Grekçe sözcük, geçmişin şairlerinin dudaklarında ölen sövgü, birimizin ve hepimizin dramının ortak çözüm yolu, bir insanın ve bütün dünyanın ufku, çelişkiyi çözen üçüncü terim, savaşımın büyük yasası, yaşamın ilkesi, Herakleitos ateşi...





ELUARD'IN TOPLUMSAL, SİYASAL ŞİİRLERİ

İnsanların yaşamındaki cehennemi tanıyan şair, kendi cehenneminin de ondan soyutlanamayacağını öğrenmiştir. Bilmektedir ki, mutlulukla ölümü dişleme bir yalandır; cehennemden hoşlanma bir acı alaydır; mutluluk arayışı zorunlu olarak bir insanı tüm insanlarla karıştırır; kendi acısının üstüne basarak insanları yolundan saptıran büyük çığlıklar atmak suçtur. Artık masalsı operanın sonu gelmiştir. Yaşam, masalın foyasını ortaya çıkarmıştır. Ağaç dersem bu bir ağaçtır, ekmek dersem ekmektir; kurultay ya da sokak ya da Varşova dersem... Evet, en yalın sözcükler bile şimdi müziktir, masalsı opera ölen bir çocuk için susmaktadır. Bugün tartışma konusu olan dil değil, şiirin kendisidir. Yasaklamalar, sınırlamalar kalkmıştır: Bütün sözcükler şiirseldir, yeter ki onlar yaşamın sözcükleri olsunlar. Çünkü şiir pratik gerçekliği amaçlamak zorundadır.

Cennetle cehennemin evlenip birleşmesi, aynı zamanda, gerçeklikle güzelliğin de içten, sımsıkı kaynaşması demektir. Eluard'ın toplumsal şiirleri işte böyle bir birleşmenin ürünüdür. Şair artık kendini insanlardan ayırmıyor, "Şimdi gerçeği selamlamayı biliyorum" diyor...

Hadi, sahneye koyun bunu, gücünüz yetiyorsa! Şiirde olduğu gibi düzyazıda da 'umut' diye geçen mutluluğa inancı sahneleyin bakalım! İnsanın sonsuz yetkinleşme gücüne inanmaktan başka din, dünyayı değiştirme olanağını sağlayandan başka felsefe ve cehennemin dibinde bile kamu cennetinden, insan mutluluğundan başka ufuk tanımayanlara özgü bir duygudur bu.

Eluard'ın siyasal şiirlerinin amacı pratik gerçekliktir. Bu şiirler Fransa'da 1948'de Charles Baudelaire'den hemen hemen yüz yıl sonra yayımlandı. Baudelaire o sıra şunları yazıyordu:

"Öyleyse dağılın artık Rene'nin, Obermann'ın, Werther'in aldatıcı gölgeleri, boşluğun sisleri içine kaçın. Aylaklığın ve yalnızlığın korkunç yaratıkları, Genezareth gölündeki domuz yavruları gibi büyülü ormanlara dalın. Ancak düşman perilerle romantik, delibaş koyunlar sizi oradan çekip çıkarsın. Eylem cini artık aramızda yer vermiyor size... Ne yüce bir yazgıdır şiirin alınyazısı! Sevinçle de üzünçle de olsa, şiir hep o tanrısal ve düşsel niteliği taşır bağrında. Durmaksızın, yok oluncaya kadar olgunun tersini söyler. Zindanda başkaldırıya dönüşür; hastane penceresinde yakıcı iyileşme umudu olur; pis ve yıkık tavan arasında incelik ve bolluk perisi gibi süslenir; ama göstermekle kalmaz, onarır da. Her yerde günaha boş verir. Onun için, ey tanrısal şair, şarkı söyleyerek geleceğe git! Halkın umutlarının ve görüşlerinin yankısı olsun şarkıların."

Bir zamanlar Pierre Dupont'un5 çok sözü edilirdi. Şimdiyse Paul Eluard'ın. Üstelik, yüz yıl içinde dünya öylesine değişti ki, şiir artık olguya karşı çıkmayla yetinmiyor, ona yardım da ediyor. Çünkü bizler de tanrısal ütopya çağından insanları etkileme çağına geçtik.



(Çeviren: Asım Bezirci)





* * *



1 28 Kasım 1946'da Eluard'ın 17yıllık eşi Nusch ölüyor. Bu olay, şairi çok sarsıyor, uzun bir mutsuzluk dönemi geçirmesine yol açıyor -ç.n

2 Orpheus: Grek efsanesinin ozanı. Sesi ve çalgısıyla hayvanları, bitkileri, hatta taşlan bile büyütüyordu. Karısı Eurydike bir yılanın sokmasıyla öldü. Orpheus onu bulmak için yeraltı dünyasına indi. Ezgileriyle Cehennem tanrılarını yumuşattı. Önden yürümesi ve arkasına bakmaması koşuluyla Eurydike'nin yeryüzüne çıkmasına izin verildi. Fakat Orpheus dayanamadı, başım geriye çevirdi. Bunun üzerine tanrılar kızdılar. Euıydike duman olup yellere karıştı. Orpheus yalvardı yakardı ama bir daha onu göremedi -ç.n.

3 Christoph Willibald Glück (1714-1787): Alman bestecisi Orpheus(1762) adlı bir operası vardır -ç.n.

4 Mainad'lar: Dionysos (Bakkhus) dinsel törenlerini kutlayan kadınlar. Yap- tıklan kanlı ayinlerden birinde Orpheus'u parçalayarak öldürürler. Çünkü Orpheus, Kikonların bütün kadınlarım hor görmüş, hiçbiriyle evlenmeye yanaşmamıştır -ç.n.

5 * Baudlaire, "Pierre Dupont", Ağustos sonu 1851. Bak. Art Romantique,

Paris, 1968, s. 73-82, Garnier-Flammarion -ç.n.



** Pierre Dupont (1821-1870): Popüler Fransız şair ve şarkıcısı. Baudlaire iki uzun eleştiri yazarak, halkın duygularını başarıyla dile getirdiği için onu övmüştür -ç.n.





SEÇME ŞİİRLER




Paul Eluard



Açıklama: Altında çevirenin adı bulunmayan şiirler A. Kadir ile A, Bezirci'nin birlikte yaptıkları çevirilerdir.





KARARTMA


Kapılar tutulmuş neylersin

Neylersin içerde kalmışız

Yollar kesilmiş

Şehir yenilmiş neylersin

Açlıktır başlamış

Elde silah kalmamış neylersin

Neylersin karanlık da bastırmış

Sevişmezsin de neylersin



Çeviren: Sabahattin Eyüboğlu





AŞK, DOĞA VE İNSAN





ADINA




Bulutlar adına söyledim onu sana

Deniz ağaçları adına söyledim

Dalgalar adına dallardaki kuşlar adına

Gürültü taşları adına

Sevişen eller adına söyledim

Bakan göz bakılan göz adına

Göğü bezeyen uyku adına

Puslu geceler adına

Yoldaki parmaklıklar adına söyledim

Ak alın açık pencere adına

Düşündüklerin konuştukların adına

Sonu gelmesin diye söyledim

Bu okşayışın bu güvenişin bu inanışın

Sonu gelmesin diye





BİZ İKİMİZ




El eleyken biz ikimiz

Sanırız her yer evimiz

Serin bir ağaç altındayız

Evlerin köşesinde çatıların altındayız

Apaydınlık boş sokaktayız

Buğulu gözlerindeyiz kalabalığın

Akıllıların delilerin yanındayız

Küçüklerle büyüklerle iç içeyiz

Yok aşkın gizlisi saklısı

Ortadayız işte çırılçıplağız

Sanki bütün sevişenler yanımızda Çevireni A. Kadir





ALNIM CAMDA




Acıların bekçisi gibi alnım camda

İşte gecesini yaşadığım gökyüzü

Açık ellerimde ovacıklar

Kat kat ufuklarında öylesine durgun

Acıların bekçisi gibi alnım camda

Ararım seni bekleyişin bile ötesinde

Benim bile ötemde ararım seni

Öyle alışığım ki sana

Şaşırmış kalmışım

Yok olan kim burda

Sen misin ben mi





GÖZLERİN SABIRLA BEKLERDİ BİZİ




Gözlerinde bir gemi

Giderdi pupa yelken

Gözlerin bir ülkeydi

Aranınca bulunan

Gözlerin sabırla beklerdi bizi

Ağaçlar altında ormanda

Yağmurda fırtınada

Karda kışta tepelerde

Oyunları içinde çocukların

Gözlerin sabırla beklerdi bizi



Bir vadiydi gözlerin

Çimen gibi ince yumuşak

Can verirdi zayıflara

Çaresizlere güneşi

Gözlerin bekler dururdu bizi



Biz aşkı getirirdik

Gençliğini aşkın diriliğini

Aşkın pınarını getirirdik

Düşüncesini getirirdik aşkın

Ölmezliğini ölmezliğini





AŞK ŞİİR




Dünya portakal rengi dünya mavi

Sözcüklerde yalan yok yanlış falan arama

Artık türküler yakmak yasak size

Sıra koklaşmada şimdi sıra öpüşmede

Haydi çılgınlar âşıklar haydi

Haydi sevgili haydi sevgilinin birleştiren ağzı

Gülümseyin birbirinize dökün içinizi

0 ne cömert elbise öyle

Sanacaklar seni çırılçıplak

Çiçek açar yabanarıları yeşil yeşil

Takar boynuna günışığı

Pencerelerden bir gerdanlık

Kanatlar sarar yaprakları

Senin olmalı bu aydınlık sevinçler bütün

Yeryüzünün bütün güneşleri senin olmalı

Yollarda güzelliğini yansıtan güneşler





GÜL İŞLEMELER




Göz göze bir geldik mi

Yalım yalım tutuşur kardan örtüler

Yaklaşan güneşin altında

Açar kollarını pencereler

İyiliğin yolları boyunca

Açılır kuşlar açılır eller

Günler açılır geceler açılır

Uçsuz bucaksız gökyüzünde

Açılır yıldızları çocukluğun

İnceden bir türkü ağızlarında



Göz göze bir geldik mi

Alır başını gider korku

Saklanır körpe çimenlerde



Ölü tapınaklarda böğürtlenler

Çekerler kuytu gölgeden yemişlerini

Kızıl kara ateşli

Şarabı köpürür toprağın

Uçan arıların başı döner

Köylüler der bir ağızdan

Böyle güzel yıl görmedikti



Göz göze bir geldik mi

Başlar damarlar boşalmaya

Öper dalgalar kumsalları



Aslanlar geyikler güvercinler

Bakarlar açık havaya içleri titrer

Görürler bahar gibi doğuşunu yavrunun

Can katar şehvete durmadan

Cömert ana verimli kadın

Gök toprak girer renkten renge

Doğuş karşı kor ölüme



Göz göze bir geldik mi

Tutuşur duvarlar geçmiş günlerle

Duvarlar yeni günlerle yanar

Dışarıda toprak ana

Uzanır yatağında melek gibi

Yıkar gökyüzü şafakta

Çalgıcının gülen ağlayan yüzünü

Köleyle sultan başlar soyunmaya

Daldan yapraktan



Göz göze bir geldik mi

Sen güpegündüz ben karanlık gece

Bir fısıltı bir istek ne yana baksan

İlk ve son düş ha doğdu ha doğacak





YAŞAMAK




Birbirimize verecek ellerimiz var

Uzaklara götüreyim sizi tutun elimden



Bunca yaşadım yüzüm değişti durdu

Aştığım her eşikte tuttuğum her elde

Baktım kardeş bahar daha canlı daha taze

Kendine ayırdı o iğreti bozgunu ölümü

Yumulup açılan beş parmaktaki geleceği bana



Yaşadım gördüm anladım her şeyi

Başkalarıydı beni yaşatan insanlardı

Aktı yüreğimde bir başka yüreğin kanı



Azalmadı çocukluğum şu kadarcık

Aklığı önünde kör enez kızların

İncecik sarı aydan güzeldi o kızlar

Yaşamanın yollarına vuran aydan

Yollar köpüktendi ağaçtandı çiğden sisten

Tek başına çıkmaz ki ortaya körpe beden

Çıkmaz tek başına yeryüzüne toprağa

İlk peşin yel yağmur soğuk beşikte sallar

Sonra yaz gelir tam bir erkek yapar onu



Uzanan her elde iyiliğim var

Yalnızlık ölümdür ölüm

Sevinçten öfkeye değin öfkeden ışığa

Her gün her saat yerde gökte

Canlıda cansızda yonttum kendimi

Yazlar kışlar geçti ben dinç kaldım

Yaşadım yaşadıkça güç geldi bana

İşte şimdi tam bir delikanlıyım

Yıkıntım üstünde kanım dimdik ayakta



Birbirimize verecek ellerimiz var

Daha güzel değil hiçbir şey

Birbirimize bir orman gibi bağlanmaktan

Yerleri gökleri kavuşturmaktan gökleri geceye



O bitmez tükenmez günü doğuracak geceye





YENİ BOZULMUŞ




Hoşça kal hüzün hoşça kal

Hoş geldin hüzün hoş geldin

Tavan çizgilerinde okurum seni

Sevdiğim gözlerde okurum

Yoksul da sayılmazsın hani

En solgun dudaklar bile seni söyler

Gülümseye gülümseye seni

Hoş geldin hüzün hoş geldin



Sevilen vücutların aşkı

Aşkın gücüsün

Nasıl da sevimli yapar

Gövdesiz deve benzeyen

Umutsuz başı

Senin güzel yüzün

Ey hüzün





CANLI HAVA




Önüme baktım

Seni gördüm kalabalıkta

Buğdaylar arasında gördüm seni

Gördüm ağaçlar altında



Gezilerimin sonunda tüm

Acılarımın sonunda

Dönemecinde gülüşlerimin

Ateşten çıkarken sudan atlarken

Yaz kış hep setli gördüm



Gördüm seni evimde

Gördüm kollarımda

Gördüm düşlerimde



Ayrılmam artık senden





TUTKUN KADIN




Dinelir gözkapaklarımın üstünde

Saçları saçlarımın içinde

Ellerimin biçiminde elleri

Gözlerimin renginde gözleri

Yitmiş gitmiş kuyusunda gölgemin

Göğe fırlatılan taş gibi

Gözleri açıktır hep açık

Uyutmaz beni bir türlü

Düşleri ışıl ışıl düşleri

Güneşleri bastırır güneşleri

Güldürür ağlatır güldürür beni

Konuşturur bilemezken ne diyeceğimi





ÇIPLAK DAĞDA




Odalar çiçekler bırakmaz peşimi

Kokuları gelir rüzgârla

Oğlaklar zıplar oynaşır

Bir kartal fır döner gökte

Sevgi yansımış senin yanaklarına

Nar çiçeği renginde

Yayılır durur insancıl aydınlık

Ölümsüz bir dünyanın yüreğinden kopan insan

Gökyüzüne karanlığını boşaltır

Ateşini yeryüzüne





SENİNLE




Bir bardak gibi tutuyorum elimde sokağı

Büyülü ışıklar içinde

Uçarı sözlerle dolu

Uluorta gülüşlerle

Can meyvası toprağın



İnsanlar dolaşırlar tüy gibi

Mavi yokluk kuşları

Dal gibi solgun bir kız

Gözden kaçmaz

Öyle tasalı



Eskilerden o.küçük kız

Düşlerimi doğrular

Baş eğer isteklerime

Gözetler çocukluk anılarımı

Altın dalgası üstünde toprağın





YAPICILIK OYUNU




Adam kaçıyor at düştü

Kapı da sağır mı sağır

Kesildi kuşun sesi soluğu

Sessizlik onu bitirecek

Hadi kazın mezarını kuşun



Sabırla bekler kışı

Dalda bir kelebek

Yüreği bir ağır bir ağır

Dal eğile büküle

Solucana benzeyecek



Neye ağlamalı kuru dala

Neye ağlamalı leylaklara

Sarı güle neye ağlamalı



Neye ağlamalı sıcak düşüncelere

Neye aramalı gizli çiçeği

Bir yaran olmayınca

— Bunun için aramalı asıl

Bunun için aramalı





SÖZGELİŞİ




Günler bunca zaman

Geçip gitti sevişmeden

Bakılmaz oldu şafağa

Okşayışlarda tat kalmadı

Gülüşler küfür gibi



Elbet duyuyorsun beni

Umutsuz köpek gibi uluyorum

Yalnızlığımıza karşı



Aşkımız susadı sevişmeye

Yağmura susayan ot gibi



Aşkımız aynaya benzese





İNEK




Salmayın ineği

Kısa kuru çayıra

Okşamayan yeşilliğe



Olsun ipek gibi yumuşak

Süt gibi tatlı

Gittiği çayır ineğin



Çocukların aşı

Ottaki süttür

Analar bunu bilin



İneğin önünde ot

Çocuğun önünde süt





SENSİZ




Kırların güneşi çürüdü çürüyecek

Ormanların güneşi uyudu uyuyacak

Yaşayan gökyüzü gitti gidecek

Toprağı akşam sardı saracak



Tek bir yol kaldı kuşlara

Çıt yok ortada bir soluk yok

Nerdeyse bitişin gecesi gelecek

Çıplak bir iki dal arasından

Gelecek gecenin sonuna doğru

Gecelerin azgın gecesi gelecek



Toprakta soğuk soğuyacak

Asmaların altında bir gece

Ne uyku var ne durak

Bir gün ki anısız geçti

Bir düşman ki benzeri nerde

Her şeye karşı herkese karşı

Ölüm ne yalın ne de ikiyüzlü

Kapandı bütün umut kapıları

Sonuna doğru bu gecenin

Bir şeyim kalmadı yitirecek





KOLAY


Sen kalkınca açılır su

Sen yatınca çiçeklenir su



Sen uçurumlardan dönüp gelen su

Sen kök salan toprak

Üstünde dünyalar kurulan

Gürültüler çölünde tomurcuklar çıkarırsın

sessizlikten



Gece türküleri çalarsın gökkuşağının tellerinde

Sanki her yerdesin tüm yolları kaldırmışsın

ortadan



Tüm zamanını verirsin

Doğayı durmadan yenileyip kaplayan

0 şaşmaz alevine ölümsüz gençliğin

Kadın sen bir vücut getirmeye gör dünyaya

Benzer tıpatıp senin vücuduna



Sen benzeyişsin





BURDA YAŞAMAK İÇİN




Bir ateş yaktım bırakınca beni gökyüzü

Bir ateş yaktım olayım diye dostu

Bir ateş kış gecesine gireyim diye

Bir ateş daha iyi yaşamaya doğru



Gün bana ne verdiyse verdim ben de ona

Ormanları fundaları buğday tarlalarını asmaları

Ve yuvaları ve yuvalardaki kuşları

Ve evleri ve anahtarlarını evlerin

Ve böcekleri ve çiçekleri verdim ve kürkleri

ve şenlikleri



Yaşadım yalnız alevlerin çıtırtısıyla

Sıcaklığının kokusu yetti bana

Bir gemiydim sanki kapalı suda batan

Sanki bir ölüydüm ortada kalmış yapayalnız





BİZİZ




Gör kabuğundan çıkan ateşi

Bak gölgeye sığınan ormana



Gör deniz gibi kabaran karı

Bak göğün bağrında çıplak ovaya

Gör yukarlara ağan suyu



Durgun ağaçları düzgün taşları gör

Gizli yardımları özür dileyişleri

Acıyla boyalı illere bak

Gör temiz pak yolları

Gülümseyen alanı gör

Yalnızlığın heykel gibi

Dikildiği



Aşkın beklediği ıssız eve bak

Gör sersem hayvanları

Birbirinin gözünü oyan

Gölgelere iyi kardeşlere bak

Bir kan çölünde kucaklaşan



Oynayan güzel çocuğa gülen yavruya bak

Bak şu yumurcağa

Daldaki kuştan ufak

Gör yeryüzünü işte su gibi yağ gibi

Ortada bir taş yok

Toprağın yemişleri olduran yaza

Yeşilliği sunuşuna bak



Gör inişini kadınların eski aynalarda

Gençliği inancı sana getirişini gör

Bak sensiz dünyayı gizlice açışını

Seni ışığa götüren yelkenliye bak



Ne varsa bizimle yaşayacak



Hayvanlar altın sancaklarım benim

Ovalar tatlı geçmişim

Canım yeşillikler içli kentler

İnsanlar size gelecekler



Gözyaşları yaralar terler size gelecek hep

Gelecek düşlerin güllerini dermeye



İnsanlar işte şurada duygulu iyi

Atmışlar ölümden de hafif yüklerini

Ne güzel uyuyorlar nar gibi güneş altında





YALNIZ DEĞİLİM


Dudakları yumuşak meyvalarla dolu

Bin türlü çiçekle donanmış bakar

Güneşin kollarında ağır edalı

Tanıdık bir kuşla hemen sarmaş dolaş

Tek yağmur damlasıyla hemen de mutlu

Tanyerinden daha güzel cana yakın

Daha sadık vefalı



İşte size bir bahçe işte size bir rüya

Seviyorum gene de

Seviyorum dosdoğru erkekçe



Çeviren: A. Kadir





SEVGİ SÖZLERİ


Sevgilim, şu senin gizli gülüşünün ardında

Bütün sevgi sözleri anadan doğma

Ortaya çıkarır memelerini boynunu

Kalçalarını gözkapaklarını

Tüm okşamaları çıkarır ortaya

Bir tek seni göstersin diye

Tepeden tırnağa seni

Gözlerinden öper öpmez

Bu sevgi sözleri





TAN AĞARDI DEVLER YOK OLDU




İnsanın güzelliği insandan yüce

Ama onlar bunu bilmezdi



Düşünmek için yaşar susmak için düşünürlerdi

Ölmek içindi yaşamaları boşunaydı

Ölümle kaparlardı iyi yüzlerini



Düzene koymuşlardı yavrum

Mal mülk uğruna

Bayağılıklarını sevgilerini



Çiçekleri çiğner gülüşleri boğarlardı

Tüfeklerinin ağzındaydı yürekleri

Duymazlardı yavrum yoksulların küfürlerini

Yarının mutlu yoksullarının



Gün görmez düşler içinde ölümsüzdürler gerçi

Ama bulaşsın diye bulutlar çamura

Boyuna inerlerdi bakmadan yukarlara



Geceleri ölümdü onların ölümdü

Öbür insanlar toplansın diye

Gölgelerinden yoksulluk dökülürdü



Bu duygusuz sağır düşmanları unutacağız

İşte şuracıkta bir adım kaldı

İnsanlar tatlı ağızla ak ışıklar saçacak

Bizim için açacak karanfiller

Bizim için çiçeklenecek sabır

Bizim olacak yaşayanların öpücüğü





AŞKIN GÜCÜ




Bunca çektiklerim bir şey değil

Bir şey değil canıma gelecek ölüm

Ve umutsuzluğum ve yaşama dileğim

bir şey değil

İnsanların mutsuzluğudur asıl dayanamadığını

Ve bir sürü haksızlık bir de benim öfkem



İspanya'da savaşanlar var gül rengi

Yunanistan'da savaşanlar var gök rengi

Ve ekmek ve kan ve gökyüzü

Ve zulümden kaçan insancıkların haklı umudu



Işık bir gün sönebilir

İnsan bir gün dönebilir toprağa

Ama bahar bitmez boyuna doğar

Çıkıverir bir tomurcuk karanlıktan

Bir sıcaklık yayılır bir sıcaklık ortalığa





İşte bu sıcaklık gelecek çıkarcıların hakkından

Karşı koyamayacak bu sıcağa taş yürekleri

İşte ateşi duyuyorum gülerek serinlikten

söz edişini

Artık kurtuldum deyişini duyuyorum insanın



Sen benim etimdin duyan bilincimdin benim

Ölesiye sevdiğimdin beni yaratandın

Ne sövgüye göz yumardın ne de baskıya

Mutlu dünyalar düşünürdün şarkılarla

Derdin özgürlük gibi var mı özgürlük gibi



Kendimde yaşatıyorum şimdi kendimde seni





DÜŞ




Yaşıyorsam işte

Yitirmesin diye yapraklarını ağaç

Yaşıyorsam işte

Suyun çarpsın diye yüreği

Yaşıyorsam işte

Gün yeniden doğsun diye





KAPADIM GÖZLERİMİ




Madem bir daha görmeyeceğim seni

Görmek istemem dedim hiçbir şey kapadım

gözlerimi



Kapadım gözlerimi ağlamak için



Hani ellerin nerde okşayışı ellerinin hani

Nerde gözlerin nerde dört dileği günün

Yanımda hiç yoksun artık uçtun gittin

Delirtmiyorsun beni artık geceleri



Nem varsa yitirmişim sözde yaşamadayım





BİLEMEZ BENİ KİMSELER




Bilemez beni kimseler

Senin bildiğin kadar

İçinde uyuduğumuz gözlerin

İkimiz hani koyun koyuna

Ağarttı dünyanın gecelerini

Senin insan ışıklarınla



İçinde yolculuğa çıktığım gözlerin

Yeryüzünün dışında yolların gidişine

Bir güzellik verdi ki sorma



Gözlerinde yansıtır bizi

Bitmeyen yalnızlığımız

Gözlerin şimdi o gözler değil ki



Bilemez seni kimseler

Benim bildiğim kadar





ARDINDAN




Uyumak gözünün birinde ay birinde güneş

Ağzında aşk saçlarında bir şirin kuş

Kırlar gibi ormanlar yollar denizler gibi

süslenmiş



Dünyanın çevresi gibi göz kamaştıran



Dal git manzaranın içerlerine

Duman dallarının rüzgâr yemişlerinin

arasından



Taştan bacaklar kumdan çoraplarla

Irmağı belinden kavra iyicene sık



Değişen bir yüzde son bir tasayla





İNSAN




Hiçbir şey olmayaydı orda

Ne vızıldayan bir böcek olaydı

Ne hışırdayan bir yaprak

Ne yalanan ne uluyan bir hayvan

Hiçbir şey olmayaydı orda hiçbir şey

Ama sıcak bir şey ama çiçekli bir şey

Ama kokulu ama kırağılı ama parlak

Ne yaz çiçeğinin yaladığı gölge olaydı

Ne kardan kürkler içinde bir ağaç

Ne sevinçle öpülen bir yanak olaydı

Ne kendini yele vermiş çırpınan bir kanat

Ne yumuşacık bir ten ne türkü çağıran bir kol

Başına buyruk hiçbir şey olmayaydı

Ne kazanmak olaydı ne harcamak

Ne ayrışmak olaydı ne birleşmek

İyilik adına kötülük adına





Ne sevişe koklaşa geçen bir gece olaydı

Ne de uykuyla geçen bir gece

Ne durgun bir ses ne coşkun bir ağız

Ne cömert bir göğüs ne uzanmış bir el

Ne açlık ne doymuşluk

Hiçbir şey olmayaydı orda hiçbir şey

İster görünen ister görünmeyen

İster hafif ister ağır

İster ölümlü ister ölümsüz

Orda bir insan olaydı tek

Kim olursa olsun bir insan

Ben olaydım başkası olaydı

Ya bir insan olaydı orda

Ya da hiçbir şey olmayaydı





DEMOKRASİ, SAVAŞ, BARIŞ VE KARDEŞLİK





ŞİİRİN AMACI




Size desem güneş ormanda

Benzer yatağa yayılmış bir karına

Bana inanır yaparsınız ne istesem



Size desem yağmurlu bir günün duruluğu

Aşkın tembelliğinde çın çın öter

Bana inanır bakarsınız sevişmeyi uzatmaya



Size desem yatağımın çevresinde

Yuva yapmış uğursuz bir sürü kuş

Bana inanır tasamı bölüşürsünüz



Size desem bir kaynağın koynunda

Döner yeşil bir ırmağın anahtarı



Bana inanır anlarsın ne demek bu

Ama size sokağımın şarkısını bir söylesem

Sonsuz bir yol gibi anlatsam size yurdumu

Kulak asmaz boş verir gidersiniz



İnançsız yürürsünüz, bilmezsiniz

Açıklamak ve değiştirmek için dünyayı

Umut birlik çaba gerek

Unumu eledim ben eleğimi astım ama

Götüreceğim sizi yüreğimin küt küt atışıyla

Sizinle söyleşmek bir hoş ediyor içimi



Kurtulmanızı istiyorum sizin birleşmenizi

Yarını dokuyanlarla el ele vermenizi

Yosunlarla sazların sarmaş dolaş olması

gibi şafakta





ÖZGÜRLÜK


Okul defterlerime

Sırama ağaçlara

Kumlara karlara

Yazarım adını



Okunmuş yapraklara

Akpak sayfalara

Taş kan kağıt ya da kül

Yazarım adını



Yaldızlı resimlere

Savaşçı armalarına

Taçlarına kralların

Yazarım adını



Ormanlara çöllere

Yuvalara çiğdemlere

Anılarına çocukluğumun

Yazarım adını



Şaşılası gecelere

Günlerin ak ekmeğine

Yavuklu mevsimlere

Yazarım adını



Parçalı gökyüzüne

Kuş kanatlarına

Değirmenine gölgelerin

Yazarım adını



Şafağın her dalgasına

Denize gemilere

Çıldırmış dağlara

Yazarım adını



Bulutların yosununa

Kasırganın terine

Hırçın yağan yağmura

Yazarım adını



Parıldayan biçimlere

Renklerin çanlarına

Görünen gerçekliğe

Yazarım adını



Uyanmış patikalara

Uzanan yollara

Taşan alanlara

Yazarım adını



Yanan lambaya

Sönen lambaya

Bitişik odalara

Yazarım adını



İki paylık meyvaya

Odama ve aynaya

Kaplama boş yatağıma

Yazarım adını



Şirin obur köpeğime

Kalkık kulaklarına

Çelimsiz pençesine

Yazarım adını



Kapımın eşiğine

Kabıma kaçağıma

Kutsal ocağın yalazına

Yazarım adını



Sunulan her tene

Dostların alnına

Uzanan her ele

Yazarım adını



Şaşırtan camlara

Saygılı dudaklara

Sessizliğin üstüne

Yazarım adını



Yıkık sığınaklarıma

Sönük fenerlerime

Duvarlarına sıkıntımın

Yazarım adını





İsteksiz yokluğa

Çıplak yalnızlığa

Ölüm basamaklarına

Yazarım adını



Düzelen sağlığa

Kalmayan tehlikeye

Anısız umuda

Yazarım adını



Ve bir tek sözün gücüyle

Başlarım yeniden yaşamaya

Seni tanımak için doğmuşum

Seni çığırmaya

—Özgürlük





ŞİİRİN ELEŞTİRİSİ




Ateş uyandırır koca ormanı

Gövdeler yapraklar eller yürekler

Bir demet gül gibi mutluluk

Şekerli erimiş karışık uçarı

Kızgın güneşle tutuşan ağaçla

Bir dostlar ormanıdır bu

Uzanır yeşil kaynaklarda



Gitti Garcia Lorca gitti ölüme



Tek türkü söyler bir yuva

Dudaklar yaşamak için dudaklara yapışık

Ağlayamaz bir minnacık çocuk

Kuru gözbebeklerinde yarınki ışık

Doldurur insanı damla damla

Tepeden tırnağa donatır insanı



Gitti Saint-Pol-Roux gitti ölüme

Kızı nelere uğradı nelere



Köşe bucak donmuş bir kentte

Çiçekli yemişler gelir gözümün önüne

Bulunmuş kızlara benzer

Sonsuz şenlikler içinde

Baştan başa yer gök

Duvarlar sağır taşlar ölü

Gözlerde bir damlacık can yok



Gitti Decour gitti ölüme





İSPANYA'DA




Kana boyanmış bir ağaç varsa İspanya'da

Özgürlük ağacıdır



Susmayan bir ağız varsa İspanya'da

Özgürlüğü anlatır

Bir bardak katıksız şarap varsa İspanya'da

Halk içmelidir.



Çeviren: A. Bezirci





SAVAŞTA ÖLENLER




Her yer tıklım tıklım ölü

Acı boğacak beni boğacak beni

Otlar yalnızlıktan kupkuru

Ama suçlu ben değilim ben değilim



Katillerle bir olmadım olmayacağım da

Özgür kalacağım işte böyle bir başıma

Ve insanoğluna bundan sonra da

Ne ölüm dokunacak ne dirim





SAVAŞ ALANINDAN HABER




Ölümünden önceki gece

Yaşamının en kısa gecesi oldu

Düşündükçe hâlâ yaşadığını

Yalım yalım yanıyordu damarlarında kanı

İğreniyordu gövdesinin ağırlığından

İnleyecek kadar gücü vardı



Bunca korkunun acının ortasında

Başladı gülümsemeye

Tek başına değildi çünkü

Milyonlarca yurttaşı vardı dünyada milyonlarca

Öcünü alacaklardı nasıl olsa

Biliyordu bunu



Gün onun için doğdu





ZAFER




Bir türkü tutturmuş gider

En güzel gözleri dünyanın

Bilirim görmek ister bu gözler

Mapusane duvarlarından ötesini

Mosmor gözkapaklarından ötesini



Demir parmaklıklar hücrelerin

Söyler türküsünü özgürlüğün

Öylesine yayılır gider bu türkü

Gider kızgın güneşler altında

İnsancıl yollar boyunca gider

Gider kasırgalar gibi



Yitirip bulmak yaşamı

Bulmak yeniden geceleri gündüzleri

Mahpuslar sürgünler bilirim ben

Bilirim karanlıkta sizi besleyeni

Bir ateştir getirir

Getirir serinlikleri çiğdemleri



O ateş zaferdir zafer

Umudun tadıdır tadı





BİR AVUÇ FRANSIZ AYDINI DÜŞMANA HİZMET ETTİ




Korkmuş olanlardan korkulacak olanlardan

Hesap sormanın sırası geldi

Saltanatları sona erdi çünkü onların



Nazi cellatlarını övüp baştacı ettiler onlar

Bize kötülüğü yutturmaya kalkıştılar

Tek şey söylemediler iyi güzel doğru



Anlaşma gibi dayanışma gibi güzelim sözleri

Gizlediler hasıraltı ettiler

O şom ağızlılar hep ölüm kustular dört bir yana



Ama şimdi sırasıdır artık

El ele vermenin sevişmenin sırası

Onların haklarından gelmek için

Analarını ağlatmak için onların





CESARET




Paris aç Paris üşüyor

Kuru otla besleniyor Paris

Yaşlı Paris'in üstünde eski giysiler

Metroda bunaldı Paris ayakta uyuyor

Artık eski Paris'in çılgınlığı yok

Düşünürlüğü yok eski Paris'in

İnsanlar mutsuz edildi zorla



Bu ateş bu duru hava

Ne varsa güzelden iyiden yana

Senin aç çıplak halkının

Kimseden bir şey dilenme Paris

Canlısın işte sımsıkısın dopdolu

Ne varsa solukluğun enezliğin ötesinde

Gözlerinde işte ne varsa yaşayan

Kılıç gibi keskin iğne gibi ince

Temiz bilgili usta

Zulme karşı dimdik ayakta

Dayan kurtulacaksın Paris dayan



Söyle nen var kavgadan başka

Yıldız gibi titreyen Paris'im benim

Sönmez umudumuz Paris'imiz

Dayan da kurtul şu çamurdan

Şu yorgunluktan şu acıdan

Yürekli olalım kardeşler yürekli

Esirgemeyelim gözümüzü budaktan

Tolgamız çizmemiz falan yok gerçi

Damarlarımızda yangınlar var ya

Işığımız geri dönecek geri

Öldü en iyi kardeşler uğrumuza

Yüreklerimizde şimdi onların kanı

İşte yeni bir gün Paris'te yeni bir sabah

Başlayan baharın dişleri arasından

Parladı kurtuluşun süngüsü gibi

İşte kör kuvvet yenildi yenilecek

Bu Alman faşistleri bu işgalciler

Bu düşmanlar bu köleler anladılarsa eğer

Onlarda bir parça akıl varsa

Dank etsin kafalarına

Yakında basıp gidecekler





GABRİEL PERİ1




Bir insan öldü

Yoktu kendini koruyacak bir şeyi

Yaşama açılmış kollarından başka

Bir insan öldü

Yoktu gidecek yolu

Barışa giden yoldan başka



Bir insan öldü ama

Sürüyor hâlâ kavgası

Ölüme karşı unutulmaya karşı



Çünkü biz de istedik

Onun istediği şeyleri

Şimdi de istiyoruz

Ve diyoruz ki

Mutluluk ışısın

Gözlerin içinde yüreklerin içinde

Adalet işisin yeryüzünde



İnsanı yaşatan sözler vardır hani

Arı duru iyi sözler

Sıcaklık sözü örneğin güvenlik sözü

Aşk adalet özgürlük sözü

Çocuk sözü incelik sözü örneğin

Bazı çiçeklerle yemişlerin adları

Yiğitlik sözü çaba sözü

Kardeş sözü örneğin arkadaş sözü

Ve bazı ülkelerin köylerin adları

Bazı kadınların dostların adları

Bizim peri de onlardan biriydi

Öldü peri bizi yaşatan şeyler uğruna

Oldu bağrı delik deşik

Ama biz onunla tanıdık birbirimizi daha iyi

Gördük yaşadığını umudun

Dipdiri





GORAN'IN MEZARI




Biz insanların en iyileriyiz kardeşler

Şiirlerimizde buram buram yaşamak tüter

Yaşam gelişir yayılır ellerimizde

Boş verir dudak büker geçeriz ölüme



Yalnız acı vardı dünyada o zaman

kardeşler acı

Sövgüleri hiçbir güzel şey silemezdi

Barışı getiremezdi hiçbir iyi şey

Bilemezdik ışığın değeri ne



Severdik birbirimizi ama neden severdik

Anladınız bugün artık neden severmişiz

Şiirlerime bakarsınız acı geçmişime

Göğsünüz sevinir güler kabarır

Durursunuz onurla güvenle dimdik



Ben aldım öcümü yansır soluğum

Sesinizde aydın gözbebeklerinizde

Savaşı kazandım gerçek oldu düşüm



Bilmeden çocuklarımız zorlu kışları

Çıkarsınlar doya doya yazın tadını





ALMAN BULUŞMASI




İşte konuşuyor bir ana:

- Üç saray kurmuştum gönlümde

Biri yaşam biri aşk biri ölüm için

Gizliyordum bir gömü gibi

Acılarını mutluluğumun



Uç giysi dikmiştim keyfimce

Her şey girmişti iç içe

Oğul umut göz ay çiçek ayna

Erkek sert ama dobra dobra

Kadın süzgün ama oynak

Tepeden tırnağa



Bir çöldeyim şimdi

Karışıyorum karanlıklara

Düşman yenildi gerçi

Ama ben kaldım yalnız

Sevmek için

Bir başıma





İkinci Dünya Savaşı'nda:





DÜŞLERİNDE GÖRDÜKLERİ KADINA




Dokuz yüz bin mahpus

Beş yüz bin siyasi

Bir milyon işçi



Uykularının sultanı

Erkek gücü ver onlara

Dünyada olmanın sevincini ver

O kör karanlıkta

Tatlı aşkın dudaklarını ver onlara

Unutsunlar acılarını



Uykularının sultanı

Göğüsleri öpücük dolu

Kız kadın kardeş ana

Ülkemizi ver onlara

Sevdikleri gibi öylece

Yaşamaya tutkun o ülkeyi



Şarabın şakıdığı bir ülke

Ekinlerin cömert olduğu

Çocukların afacan

Yaşlıların hoşgörülü

Ak çiçekli yemiş ağaçları gibi

Kadınların tatlı dilli



Dokuz yüz bin mahpus

Beş yüz bin siyasi

Bir milyon işçi





Uykularının sultanı

Ak gecelerin kara karı

Kansız bir ateş içinden

Beyaz değnekli Ermiş Tan

Yeni bir yol göster onlara

Tahta hapishanenin dışında

Tanımak için göğüslediler

En ağır kötülükleri

İyi dayandılar iyi

Erdemle donandılar gerçi

Ama yaralarla da oldular delik deşik

Çünkü yaşamaları gerekti



Dirliklerinin sultanı

Uyanışlarının sultanı

Özgürlük ver onlara

Bırak utancımız bize kalsın

- Utancı yok etmek için de olsa

Biz sarılmışız utanca





BARIŞ ŞİİRLERİ




Şimdi bütün kadınlar mutlu

Kavuştular kocalarına

Erkek güneşten geliyor

Getiriyor bir sıcaklık

Karısını kucaklamadan önce

Gülüyor günaydın diyor yumuşacık



Yararsız bir yüzüm vardı yıllardır

Oysa şimdi benim

Sevilesi bir yüzüm var

Mutlu olası bir yüzüm



Bütün güzellerin düşünü görürüm

Gezinirler geceleyin

Usul usul

Gezinen ayla yan yana



Güzelim açsa da görsem

Sütünün ak gülü

Güzelim tez elden ana olmalı

Bir çocuk doğurmalı bana benzeyen



Bahçemi işitir yemişlerin çiçeği

Güzellik ağaçları meyva ağaçları

Çalışırım bahçemde bir başıma

Güneş ateş yakar kararmış ellerimde





ORDA




Teker teker değil

İkişer ikişer varacağız oraya

İkişer ikişer insanlar tanış olacağız

Dostluklar kuracağız dostluklar

Beton gibi sımsıkı sapasağlam



Gülecek bizim çocuklar gülecek

Karanlık masallarda ağlayan

Bir başına kalmış o insancığa



Gülecek bizim çocuklar katıla katıla



Çeviren: A. Kadir





UMUT BACILARI




Ey yiğit kadınlar ey umut bacıları

Taş çatlasa dediniz birleştireceğiz

Aşkı ve iyiliği ölüme karşı



Ey benim bacılarım sağ kalmış dipdiri

Dediniz ölüm vız gelir bize

Yaşam sürmeli



İşte o gün geldi geliyor

Ey kutsal bacılarım benim

İşte o gün na şurda

Savaş da neymiş ki yoksulluk da ne

Bir sünger çekilecek tüm acıların üstüne

Bir sünger bitti



O gün bütün insanlar okşanmayı ey bacılar

O gün bütün insanlar sevilmeyi hak etti





BASIMEVİNDEKİ KARDEŞLERE




Geceleri hepimiz bir kumaş dokuruz

İşimiz gücümüz görmek karanlıkta

Görmek ahlamak ve yapmaktır

Var olmak ya da olmamaktır



İnanmak gerek inanmak

Elimizde kardeşler elimizde bu

İyi olmak özgür olmak elimizde

Bozmak elimizde alınyazısını



Bir bahar özlüyoruz güllü çiçekli

Mutlu günler bekliyoruz güzel yarınlar

Aydınlıklar sarsın dört bir yanı

Yıkasın kirini pasını dünyamızın





AYDINLIK




Hiçbir vakit tam karanlık değil gece

Kendimde denemişim ben

Kulak ver dinle

Her acının sonunda açık bir pencere vardır

Aydınlık bir pencere

Hayal edilecek bir şey vardır

Yerine getirilecek bir istek

Doyurulacak açlık

Cömert bir yürek

Uzanmış açık bir el

Canlı canlı bakan gözler vardır

Bir yaşam vardır yaşam

Bölüşülmeye hazır



Çeviren.- A. Kadir





ASIL ADALET




İnsanlarda tek sıcak kanun

Üzümden şarap yapmaları

Kömürden ateş yapmaları

Öpücüklerden insan yapmalarıdır



İnsanlarda tek zorlu kanun

Savaşlara yoksulluğa karşı

Kendilerini ayakta tutmaları

Ölüme karşı yaşamalarıdır



İnsanlarda tek güzel kanun

Suyu ışık yapmaları

Düşü gerçek yapmaları

Düşmanı kardeş yapmalarıdır

Hep var olan kanunlardır bunlar

Bir çocukcağızın ta yüreğinden başlar

Yayılır genişler uzar gider

Ta akla kadar



Çeviren: A. Kadir





YAŞIYORUM




Sonsuz düşleri içinde yaşıyorum

Mevsimlerin yılların

Yaşamanın sonsuz düşleri içinde

Örgüsü içinde biçimlerin

Renklerin sözlerin işlerin

Yaşıyorum baş döndüren güzellikte

Bayağı çirkinlikte

Yeni düşüncede sıcak istekte aydınlıkta

Sıkıntılar acılar içinde

Yaşıyorum ölüme karşı



Yaşıyorum ışıklı ince ırmakta

Karanlık duru pınarında

Gözlerin kirpiklerin

Havasız ormanda durgun çayırda

Uzakta küçülmüş denize Silinmiş göğe doğru



Yaşıyorum taş gibi kalabalığın çölünde

Tek başına kalmış insanın yuvasında

Kavuşan kardeşlerin ocağında

Hem kıtlık içinde hem bolluk içinde

Gündüzün kargaşasında gecenin düzeninde



Sağlama bağlıyorum yaşamayı

Bugünü yarını kuruyorum

Yaşıyorum yerde gökte

Ateşte dumanda

Uslulukta çılgınlıkta

Ölüme ölüme karşı



Toprağa karşı yaşıyorum toprağa

Ölüm düşlerinden daha gerçek



Yeryüzündeyim işte

Burda ne varsa benimle

Yıldızlar var gözlerimde

Doğuruyorum bilinmeyeni

Toprak ananın verdiğince



Sınır çizemez anılara umuda bilinmeyen

Kurmalı yarını bugünden





BIRAKIN BİR DÜŞÜNEYİM




Bırakın bir düşüneyim yaşamama yardım edeni

Umut veriyorum bezgin insanlara

İşte ortada aşkın gürbüz sevinçleri

Seviyorlar -bir ödüldür sevmek çünkü—

Didiniyorlar sevdikleri için

Bu bir okşama görevi



Ama sizin için de didiniyorlar



Tüm sarhoşlukları aşkın

Gidermiyor bu yorgunlukları

Sizin gibi yapacak işi olmayanlar uğruna

Didinmekten gelen bu yorgunluğu

Haksızlığı açıklıyorum

Söküyorum dikenleri

Kırışıkları silmek istiyorum



Sesleniyorum ve açılıyor kapı



Bırakın bir düşüneyim yaşamama yardım edeni

Serinlik dileğim dindirdi hastaların ateşini

Güneş altında kar, ben bir kadından doğdum

Onun erdemi yansır ara sıra bende

Özgür insanlar yaratır karnının körfezi



Paylaşmaktır yaşamak tiksiniyorum yalnızlıktan

Ölümün bağları tutuyor gene beni

Eskisi gibi kucaklamıyorum kimseyi

Ekmek demek mutluluk demekti o zamanlar

Öpüşümüzü daha sıcak kılan has ekmek

Bu dünyadır sığınabileceğimiz tek yer

Şimdi benim için yaşamak demek sorunları

çözmek demek





Ve yok etmek demek doğuşun kör acısını

Parlamayan yıldızın yıldızlığı neye yarar

Yaşamak demek yitmek demektir buluşmak için

insanlarla



Irmağın solukluğu silsin dereyi

O eşsiz gözler görsün her şeyi yerli yerinde

Yoksulluk yok olmuş bakışlar düzenli

Tohumdan çiçeğe ağaca doğru büyüyen bir düzen

Evrene temel olan bir canlı yapı



İnsandan insana gençleşen ve gülen çocuk





YAŞATMAK




Birkaç kişiydiler ancak

Yaşarlardı karanlıkta

Düşleyerek okşayan günü



Birkaç kişiydiler ancak ormanı seven

İnanırlardı yanan oduna

Ta uzaktan çiçek kokularına bayılırlardı

Örterdi onları çıplaklığı isteklerinin



Birleştirirlerdi yüreklerinde ölçülü soluğunu

Doğal yaşayışın o hiçten tutkusuyla

Yazları gitgide büyüyen



Birleştirirlerdi yüreklerinde gelen çağın

Bir başka çağa merhaba diyen çağın umudunu

Çölden daha dayanıklı aşklarla

Azıcık kısacık bir uyku

Götürürdü onları gelecek güne

Dayanırlardı bilerek sürdüğünü yaşamın

Ve onların istekleri aydınlığı doğururdu

Birkaç kişiydiler ama Birden kalabalık oldular



Her çağdaki gibi





UMUDUN GÜCÜ


Açıkça söylemeliyim başımdan geçenleri

Aldılar neyim varsa kalmadı hiçbir şeyim

İki büklüm bir köle gibi yürüdüğüm

Sarp yollarda öleceğim bir gün

Düşe düşe çile düştü benim payıma

Gözyaşı alınteri zorlu çaba

Acınacak utanılacak bir kimseyim

Yüz karasıyım zorbaların gözünde

Olanca gücünü gelip bende dener dünya



Bol bol yesem içsem şöyle ne olur

Şöyle doyursam karnımı herkes kadar

Sonra tatlı bir özlemle uyusam

Kıvrılıp güneşte bir köpek gibi

Budur bütün dileğim kahpe felekten

Çok az dinlendim çünkü hiç gün yüzü görmedim



Saramadım bir güzeli bir kez olsun

Durmadan çarpar gene de bu bomboş yürek

Bunca acıya karşın gene de inadı inat

oysa ben de gülebilirdim göbeğimi hoplatarak

Kucaklardı beni de sabahleyin tanyeri

Aydınlatırdı okşayıp koruyan ışığıyla

Açardı çevremde insanlar çiçekler gibi

Ama istemem acımasınlar sakın bana

Körlüğü sağırlığı haksızlığı seçenler

Elbet bir gün ben de katılacağım arasına

Kuranların kocaman canlı bir yapı gibi

İnsanın insana dost olduğu ülkeyi





SAATLERİM


İnsan oldum taş oldum

İnsanda taş taşta insan oldum

Gökte kuş oldum kuşta gök

Ayazda çiçek oldum güneşte ırmak

Çiyde pırıltı



Kardeşçe yalnız kardeşçe özgür



Çeviren: A. Bezirci





SON





* * *



1 Fransız yazarı ve devlet adamı (1902-1941): Alman işgaline karşı yurtsever Direniş Hareketi'ne katıldı, Gestapo tarafından yakalanarak kurşuna dizildi -ç.n.





