STAR WARS





DARTH VADER

Yükselişi ve Düşüşü





The Rise and Fall of

DARTH VADER





Rayder Windham





The Rise and Fall of DARTH VADER

©2005 Lucasfilm Ltd. & TM.Allrights reserved. Used under authorization.

©2009 Arka Bahçe Yayıncılık ve Reklamcılık Ltd.Şti

DARTH VADER Yükselişi ve Düşüşü

Yayın hakları Lucas Licensing tarafından Max Licensing aracılığı ile

Arka Bahçe Yayıncılık ve Reklamcılık Ltd.Şti.ne verilmiştir.

GENEL YAYIN YÖNETMENİ

Ahmet Kocaoğlu

ÇEVİRİ

Cem Demirkan

DÜZELTİ

Burç Üner

Arka Bahçe Yayıncılık

Hacı Mehmet Efendi sok.No: 22/5

Özgül Apartmanı

Nişantaşı/İstanbul

Tel: 0212 2910689-90





BAŞLANGIÇ


Sith’lerin Kara Lord’u Darth Vader rüya görüyordu.

Rüyasında silüetinin, Vjun gezegenindeki, kendisine ait olan Bast Kalesi’nin dış duvarındaki açık bir terasta durduğunu görmüştü. Dondurucu asit yağmuru miğferine çarpıyor, şiddetli rüzgar siyah pelerinini öfkeyle savuruyordu. Sanki havanın kendisi de, bu çorak topraklarda yaşam mücadelesi veren diğerleri gibi, onu öldürmek için elinden geleni yapıyordu. Yine de Vader uzun süredir kendisini hiç bu kadar canlı hissetmemişti.

Balkondan içeri, kemerli bir koridora girdi, ıslak botlarının izlerini zeminde bırakarak yoluna devam etti. Duvarlara döşenmiş otomatik ısıtıcılar, loş rasathaneye doğru giderken yolda elbiselerini kurutmuştu. Kalesine çok az kişi girmiş olsa da, kubbe tavanlı odanın ortasında kendisini bekleyen kişiyi görmek onu şaşırtmamıştı.

Bu genç Luke Skywalker’dı.

Tam ölçüsüne uygun siyah elbiseleri içerisindeki Luke, sırtını Vader’a dönmüş, holoprojektörün üzerinde asılı olan üç boyutlu yıldız haritasını inceliyordu. Vader, haritanın Coruscant sektörünü gösterdiğini fark etti. Luke kollarını iki yana sarkıtmıştı ve Vader, Luke’un sağ elinde siyah bir eldiven olduğunu gördü, kemerine asılı olan ışın kılıcının hemen yanındaydı.

“Yeni bir ışın kılıcı,” diye düşündü Vader, “ve yeni bir el.”

Vader gölge gibi sessizce odaya girdi.

Vader’a aldırmayan Luke sağ elini holografik yıldız kuşağına doğru uzattı. Sibernetik parmaklarını Coruscant gezegenini temsil eden küçük, parlak kürenin görüntüsünün içinden geçirdi.

“İmparator öldü,” dedi Luke alçak bir sesle. “Onun olan her şey artık senin.”

“Hayır, oğlum,” dedi Vader. “Galaksi bizim.”

Luke başını salladı ve gülümsedi. Vader’ın yüzü hâlâ Luke’a dönükken, arkadan gelen alçak ve tanıdık bir mırıldanma duydu, “İkiniz de... yanılıyorsunuz.”

Bu İmparator Palpatine’in sesiydi. Vader, Luke’un yüzünün gerildiğini gördü ama yüzünü İmparator’a dönmemişti. Ardından İmparator gülmeye başladı.

Zeminden bir alev yükseldi ve Vader’ı kuşatıp Luke’la arasına girdi. Efendisinin gülüşünü dinleyen Vader, maskeli başını eğdi ve içinden geçirdi, “Neden bir türlü ölmüyorsun?”

Kahkahalar devam etti. Luke,“Yaşıyor olamaz! Baba, yardım et!” diye bağırdı.

Vader’ın etrafındaki ateş içe doğru yayılmaya devam ederek gittikçe vücuduna yaklaştı. Vader, miğferinin ardında bu korkunç kahkahaları duymamaya çalıştı. “Neden bir türlü ölmüyorsun?”

Fakat kahkahalar durmadı. Vader ışın kılıcını çekmeyi denedi ama kolu bir anda sanki taş kesilmişti. Alevler pelerinini ve botlarını yalamaya başladı. İmparator’un kahkahaları daha da yükseldi. Luke feryat etmeye başladı.

Vader gözlerini sıkıca kapattı. Yanık devrelerin ve kızaran etin kokusunu alabiliyordu.

“NEDEN BİR TÜRLÜ -?!”

Ve Vader uyandı.

Darth Vader’ın gözleri aniden açıldı. Süper yıldız destroyeri Executor’ın güvertesindeki kendi basınçlı meditasyon bölmesinde oturdu, ilk aklına gelen şey ise Jedi’ların kabus görmediği olmuştu. Bu düşünce kendisini en az Bast Kalesi’nin gerçekçi görüntüsü kadar şaşırttı. Sith Lord’u olmak için Jedi Tarikatı’ndan ayrılalı yirmi yıldan fazla olmuştu, Jedi’lar kabus ya da rüya görür mü diye hiç düşünmemişti. En azından Klon Savaşları’nın sona ermesinden beri.

Belki de bir önseziydi, diye düşündü Vader, yanık başının sol şakağındaki bir damar zonklarken. Bu fikri derhal reddetti. Bir önseziyi hemen fark ederdi. Bu olsa olsa hayal gücüyle bilinçaltı isteklerinin yanıltıcı bir karışımıydı. Kalesinin imgelemi ise başka bir şey olmalıydı.

Belki de bir uyarıydı, ama kimden? Vader, bu imgelemin zihnine yetenekli bir telepath tarafından yerleştirilme ihtimalini dikkate aldı. Böyle bir müdahale düşüncesi onu öfkelendirdi ve bu öfke Güç’ün karanlık tarafına giden kapıyı açtı. Gözlerini kapattı ve Güç’ü kullanarak kendisini muhtemel telepath’a yönlendirecek psişik enerji izlerini aradı. Hiçbir şey bulamamıştı...

Fakat İmparator ardında iz bırakmazdı.

Vader’ın yüzü asıldı. Cloud City’deki, Luke’la karşılaşmasının üzerinden bir yıl geçmişti. Orada ona kim olduğunu ve kaderinin İmparator’u yok etmek olduğunu söylemişti. İmparator’un bu ihaneti öğrenmiş olabileceğinden şüphelendi, çünkü İmparator sonuçta her şeyi öğrenebilirdi. Fakat İmparator bu olanlardan haberdar olsa bile, Vader bunu bir tehdit olarak görmediğinden emindi. Yine bir şekilde Vader, Bast Kalesi’nin garip imgelemiyle İmparator’un bir ilgisinin olmadığını sezinledi.

Sadece bir rüya olabilir miydi? Vader emin değildi. Rüyasız geçen bunca yılın ardından rüya görmenin neye benzediğini bile unutmuştu.

Çıplak başı üzerindeki bölmenin küre şekilli tavanında, miğferini tutan robotik bir kol duruyordu. Kol miğferi yavaşça başının üzerine doğru indirdi ve boynundaki hava geçirmez yakaya kilitledi. Hasarlı ciğerleri zırhındaki yaşam destek sistemleriyle nefes alabildiği için üçgen şekilli solunum menfezinden bir tıslama sesi yükseldi.

Meditasyon bölmesinin üst bölümü kalktı, Vader tıpkı beyaz bir çiçeğin ortasındaki kara pistil gibiydi. Koltuğu döndü ve yüzü, Executor’ın köprüsündeki Amiral Piett’in görüntüsünün bulunduğu, geniş ekranın karşısına geldi.

“Durum raporu,”dedi Vader.

“Executor, Coruscant’ın yörüngesinden ayrılmaya hazırdır,” diye cevapladı Piett, gri üniformasıyla hazırolda bekliyordu. Sesi heyecanlı olsa da gözleri uzun süre sensör ve rota ekranlarına bakmaktan yorgun görünüyordu. “Emirlerinizi bekliyorum.”

“Rotayı Endor sistemine çevirin,” dedi Vader.

“Nasıl isterseniz, Lordum.” Piett’in görüntüsü ekrandan kayboldu.

Kesinlikle bir rüya değildi. Vader güçlük çekmeden buna kendini inandırdı. Rüyalar zavallı yaşam formları içindir. Ekranın yüzeyindeki kendi görüntüsüne baktı.

Ben bir kabusum.

Fark edilemeyen bir hareketle, görüntüyü Executor’ın pruvasında bulunan yıldız kuşağına çevirdi.

Ekrandaki uzak yıldızlara bakarken çok derinlerdeki anılar çıkabilmek için bilincini zorlamaya başladı. Bu bir isteğin anısıydı, galaksideki her yıldızı ziyaret etme isteği. Fakat bu istek ve beraberinde gelen hayal artık başkasına aitti, çok uzun zaman önce yaşamış ve artık var olmayan bir çocuğa.

Bunlar Anakin Skywalker adındaki çocuğun hayalleriydi.





Bölüm 1


Anakin Skywalker rüya görüyordu.

Rüyasında büyümüştü ama erkek olması için hâlâ yıllar geçmesi gerekirdi. Küçük bir repulsorlift aracının açık kokpitinin içindeydi ve yüsek hızda kayalık bir arazinin üzerinde yol alıyordu. Aracın önündeki paralel bir çift motor, gövdeye iki güçlü kabloyla bağlıydı ve motorlar arasındaki boşlukta sürekli elektrik deşarjı oluyordu. Anakin’in hiç böyle bir aracı olmamıştı ama nasıl olmuşsa kullanmayı biliyordu. Güç levyesini ileri itip derin bir vadiye dalarken şöyle düşündü, “Ben bir pilotum!”

Yalnız değildi. Vadide hemen önünde benzer araçlar gidiyordu ve kayalardan yankılanan motorlarının gürültüsü kulakları sağır edecek kadar güçlüydü.

Bu bir yarış!

Korkusuz bir kararlılıkla Anakin hızı artırıp diğerlerini geçti. Gözünün ucuyla yarıştığı rakiplerine baktı. Çoğu hiç bilmediği yabancılardı ama hepsi de tetikteydi, kararlıydı ve elleri maharetliydi. Anakin daha önce farklı dünyaları hayal etmişti ama burası gibi yerleri hiç düşünmemişti.

Vadiden çıkan yarışçılar, Anakin önde olarak, geniş ve düz bir çöle girdiler. İki güneş gökyüzünde parlıyordu, kum öyle ısınmıştı ki yerden yükselen ısı, ilerideki kayaların gezegen yüzeyinde dalgalanıyormuş gibi görünmelerine neden oluyordu. İleride tıklım tıklım tribünlerle ve kubbeli kulelerle çevrili geniş bir alan gördü. Bitiş çizgisi oradaydı. Kontrolleri daha sıkıca kavradı ve “Kazanacağım!” diye geçirdi içinden.

Aniden sol motoru titremeye başladı, motoru araca bağlayan kablo sallanıyordu. Anakin kontrolü sağlamaya çalışırken sağ motorundan bir gürültü duyuldu ve ardından da iki motoru birden yere doğru alçalmaya başladı. Anakin kokpitinde çırpınarak bağırdı, “Hayır!”

“Her şey yolunda, Ani,” dedi annesinin sesi.

Ve Anakin Skywalker uyandı.

Anakin gözlerini açarken, titreyen ve gümbürdeyen motorların gürültüsü hâlâ zihnindeydi. Bir yük gemisinin gürültülü makine dairesinden metal bir duvarla ayrılmış olan kargo bölümündeki metal bir sıranın üzerinde, annesinin yanına sokuldu. Kargo bölümünde sıkışık halde, insan ve yabancılardan oluşan yaklaşık otuz kişi daha vardı; dört uzun sırada oturmaya yer bulamayanlar ya ayaktaydı ya da pis zemine çömelmişti.

Anakin annesinin soluk ve mutsuz yüzüne bakarak, “İniyor muyuz?” diye sordu.

“Sanki öyle,” dedi Shmi Skywalker gülümseyerek. Anakin’in saçlarını yavaşça okşadı ve mavi gözlerine baktı. “Kötü bir rüya mı gördün?”

Anakin bir an düşünerek, “Çok da kötü değil,” dedi. Kargo bölümünde keşke pencere olsa diye düşündü, böylece dışarıda neler olup bittiğini görebilirdi. “Nereye gittiğimizi biliyor musun?”

“Henüz değil.”

Yük gemisine binmeden önce mürettebattan biri, onlara sadece para veren yolcuların gittikleri yeri bilebileceğini söylemişti, diğerleri –güvenlik nedeniyle– bekleyecek ve göreceklerdi. Shmi, Anakin’e sürprizleri sevdiğini hatırlatarak daha iyi hissetmesini sağlamaya çalıştı ama Anakin onun korktuğunu hissedebiliyordu. Shmi, Anakin’in küçük ellerini avucunun içerisine aldı, “Sıkı tutun.”

Yük gemisinin titremesi durup motorların gürültüsü de azalmaya başlayınca kargo bölümünde duranlar oturdukları yerlerden kalkmaya başladılar. Eşyalarının bulunduğu torbayı sırtına asan annesinin yanında duran Anakin, daha uzun boylu olmayı diledi çünkü diğerlerinin yanında bu kadar ezik kalmak hoşuna gitmemişti. Kargo bölümünün tek havalandırması yetmediğinden ve kendisi de dahil herkes berbat koktuğundan, bir an önce temiz havaya çıkmak istiyordu. Kapının açılması için beklerlerken Shmi, Anakin’e baktı ve sordu, “Seni taşımamı ister misin?”

Anakin yorulmamıştı ama başını salladı.

Shmi, etraftaki insanlara çarpmamaya özen göstererek oğlunu kaldırıp göğsünün üzerinde tuttu. Küçük kollarını boynuna sararken dedi ki, “Teşekkürler.”

“Ağırlaşmışsın,” dedi ona. “Yakında sen beni taşırsın.”

“Gerçekten mi?”

Shmi güldü. “Üzülme. O kadar da hızlı büyümüyorsun.”

Shmi’nin arkasında duran yaşlı bir kadın gülümsedi ve sordu, “Kaç yaşındasın?”

Anakin de gülümsedi ve üç parmağını kaldırdı. Aslında kaç yaşında olduğundan emin değildi ama bilmiyorum demek istememişti.

Kapı sonunda açıldı, sıcak ve kuru hava içeri hücum etti. Dışarı çıkmak için can atanların çoğu bile bir an için tereddüt ettiler. Sıcak Anakin’e rüyasını hatırlattı. Dudaklarını annesinin kulağına yanaştırıp fısıldadı, “İkiz güneşler.”

Shmi ne dediğini sormaya fırsat bulamadan altlarından gelen bir ses duydular. “Haydi, dışarı çıkın!“

Yük gemisi boşaldı. Kendilerini kumlu bir zeminin üzerinde buldular, etraf kubbeli, alçak binalarla çevriliydi. Hava trafiğinin yoğunluğu, işlek bir uzay limanının yakınlarına indiklerini gösteriyordu. Uzakta birkaç yaya gördüler, sıcaktan korunmak için binaların gölgelerine sığınarak yavaş yavaş yürüyorlardı.

“Mos Espa’ya tekrar hoşgeldin, kudretli Gardulla,” diyen bir ses duyuldu Hutt dilinde. Hâlâ annesinin kucağındaki Anakin döndü ve sesin sahibinin yük gemisinden açılan rampanın dibinde duran yeşil derili erkek bir Rodialı olduğunu gördü. Gemiyi kiralamış olan Hutt Gardulla, koca bir salyangozu andıran yabancı, geminin rampası üzerindeki özel bir kızakla aşağı doğru inerken, Rodialı da eğilip selam verdi.

Gardulla derhal etrafındakilere emirler yağdırmaya başladı. Anakin, Gardulla’nın pod yarışı diye bir şey görmek istediğini anlayacak kadar Hutt lisanı biliyordu.

Shmi, Anakin’i yere indirdi. Gözlerini kısıp gökyüzüne baktı, “Bak anne, sana demiştim.”

Shmi başını kaldırıp tepelerindeki iki güneşe baktı ve az önce Anakin’in kulağına söylediği şeyi ancak anladı. “İkiz güneşler. Evet, gördüm.”

Anakin annesine gördüğü rüyayı anlatmak istiyordu ama Gardulla’nın adamlarından biri, uzun boyunlu bir Anx, emirler yağdırdığından susmak zorunda kaldı. Anx; Anakin, Shmi ve diğer altı kişiye işaret ederek dedi ki, “Sizler Gardulla’nın mülkündeki meskenlerde, burada Mos Epsa’da, kalacaksınız. Oraya götürülmeden önce her birinize verici yerleştirilecek-”

Anakin, acaba “mesken” bir odadan daha büyük bir yer mi diye düşünürken, yakındaki kerpiç evlerin birinden duyulan bir silah sesiyle Anx’ın konuşması yarıda kesildi. Silah sesinin duyulmasıyla Anakin hariç herkes eğilmiş, çökmüş ya da gemiden yeni indirilmiş olan yüklerin arkasına saklanmıştı. Shmi, hemen oğlunu korumak için kendisini ona siper etti ama o, neler olduğunu görebilmek için kollarıyla itip yana çekildi.

Sürüngen bir insansı, iki kerpiç binanın arasındaki sokaktan fırladı ve yük gemisine doğru koşmaya başladı. Yaklaşınca, Anakin, gelenin örs gibi kafası ve mermer gibi gözleri olan zayıf bir Arcona olduğunu gördü. Arcona’nın sağ bileğine bağlanmış zincir kopmuştu ve şangırdayarak peşisıra geliyordu. Arkasından iki silahlı adam da koşarak geldi ve Anakin, Arcona’nın canını kurtarmak için koştuğunu anladı.

Silahlı adamların yük gemisine doğru ateş ettiğini gören Anx, Hutt lisanında bağırdı, “Ateşi kesin, sersemler!”

Ardından da uzun ve sivri parmağını kaçan Arcona’ya çevirip Gardulla’nın muhafızlarına bağırdı, “Durdurun şunu.”

Muhafızlar hemen atıldı. Hızını kesmeyen Arcona, bir muhafızı itip diğerinden de sıyrılmayı başardı. Anakin, Arcona’nın peşindekilerden kurtulmaya çalıştığını görebiliyordu ama nereye gitmeye çalıştığını anlayamamıştı. Birkaç kum tepesi haricinde çevreleri dümdüz bir alanla çevriliydi ve görünüşte başka bir gemi de yoktu. Saklanacak yer yok ki, diye düşündü Anakin.

Arcona’nın korku dolu gözleri Anakin’e döndü, o da gözlerini ona dikmişti. Anakin, Arcona’nın haline üzülmüştü ve yardım edebilmeyi istedi. Gardulla’nın muhafızlarından biri daha şansını denedi ama Arcona onu da atlatıp Anakin ve diğerlerini geçip gitti. Anakin’den iki metre kadar uzaklaşmıştı ki bedeni küçük bir patlamayla dağıldı.

Arcona’dan geri kalanlar yere yığılırken Anakin’in gözleri faltaşı gibi açıldı. Hemen döndü ve ara sokaktan beri Arcona’yı kovalayan iki adama baktı. İkisi de ateş etmemişti. Anakin, Arcona’nın vurulmadığını anlayacak kadar dikkatliydi, içindeki bir patlayıcı ateşlenmişti.

Shmi, Anakin’i yanına çekip dedi ki, “Bakma, Ani.”

Anakin onu dinlemeyip Arcona’dan kalanlara bakmaya devam etti. Anx ve birkaç muhafız tütmekte olan artıkların yanına gelip baktı. Anakin’i fark eden Anx, uzun ve sivri çenesini çocuğa çevirip, “Tatooine’de kaçmaya çalışan kölelerin başına bu gelir,” dedi.

Anakin bir anda boğazının kuruduğunu hissetti. Annesi, sürekli olarak ona galakside kendilerinden daha kötü durumda olan kişiler olduğunu söylese de, bu, ikisinin de köle ve Hutt Gardulla’nın malı olduğu gerçeğini asla değiştiremeyecekti.

Tatooine, diye içinden geçirdi Anakin. “Tatooine’e hoşgeldin.”





Bölüm 2


Kölelik, Cumhuriyet’in kontrolündeki bölgelerde yasa dışıydı ama Outer Rim’de yer alan bir gezegen olan Tatooine’de Cumhuriyet’in kanunları nadiren uygulanırdı.

Shmi Skywalker, uzay korsanları bir yolculukta ailesini yakaladığı zamandan beri, tüm hayatını köle olarak geçirmişti. Genç yaşta ailesinden ayrılmış ve o zamandan beri pek çok kez sahip değiştirmişti. Eski sahibi Pi-Lippa kibar birisiydi ve Shmi’ye teknik konularda pek çok şey öğretmişti. Pi-Lippa onu azat etmeyi planlıyordu ama planını gerçekleştiremeden ölmüştü ve miras olarak Shmi’yi alan akrabaları da onu azat etmek istememişti.

Gardulla tarafından satın alınmadan önce, Shmi Anakin’i doğurmuştu. Shmi, nasıl hamile kaldığını açıklayamıyordu –çocuğunun babası yoktu- ama onu hayatı boyunca aldığı en büyük hediye olarak kabul etmişti.

Tatooine’e gelmelerini takip eden aylarda Anakin gözünü ve kulağını dört açmıştı. Gardulla’nın adamları, muhafızları ve diğer köleler arasındaki konuşmaları dinlemiş ve kumdan zarar gören makineleri tamir eden ya da yenileyen tamirci ve teknisyenleri dikkatle izlemişti. Çöl hayatı, burada yaşayanlar ve teknolojileriyle ilgili her şeyi öğrenmek istiyordu çünkü ancak bu sayede kendisini ve annesini kölelikten kurtarabileceğine inanıyordu.

Zaman içinde, Tatooine’e değerli mineraller aramak için gelip büyük hayal kırıklığına uğrayan ilk madenci ve kolonicilerin hikayesini duydu. Bu madencilerden bazıları buraya yerleşirken diğerleri de çekip gitmişti. İlk insan yerleşimi Fort Tusken isimli bir yerdi ve sürekli olarak, daha sonra Tusken Yağmacıları olarak bilinecek, Tatooine’in yerli insansılarının, Kum Adamları, saldırısına uğramıştı. Geleneksel sopa ve baltalar kullanan Kum Adamları, kafalarını kumdan korumak için başlık takar ve kendilerini hava şartlarından koruyan, arazide görülmelerini güçleştiren kıyafetler giyerlerdi. Kum Adamları asla göçmenlerle iyi geçinmek istemediler ve onlar için vahşi oldukları kadar gizemli olarak da kaldılar. Anakin henüz onları görmemişti ama karanlık çöktükten sonra duyduğu ulumaların onlara ait olduğu söylenmişti. Ulumaları duyduğunda tüyleri diken diken oluyordu.

Tatooine’in diğer dikkate değer yerlileri de Jawa’lardı. Bu kısa boylu ve parlak gözlü canlılar madencilerden kalma devasa makineleri tamir edip kullanarak tüm çölü dolaşır ve satabilmek için her yerde hurda ararlardı. Jawa’lar her ne kadar leş gibi koksalar da Anakin onların Gardulla’nın mülküne gelmelerini dört gözle beklerdi, çünkü onları izleyerek çok şey öğrenirdi. Anakin, kısa sürede arızalı cihazları tamir etmeyi öğrenerek çevresindeki herkesi hayrette bırakmıştı.

Gardulla’ya gelince, Anakin onun, Tatooine’deki bazı gelir kaynaklarının kontrolü meselesinde, Jabba adında daha büyük bir Hutt’la rekabet içerisinde olduğunu öğrenmişti. Anakin, ayrıca Gardulla’nın Mos Espa Way’in dışındaki kaleyi andıran sarayının altında bulunan bir krayt ejderini, sevmediği kişilerle beslediğini ve pod yarışlarının tutkunu olduğunu da öğrenmişti. Anakin bir krayt ejderi görmeye hiç de meraklı değildi ama açık kokpitli, ikiz repulsorlift motorlu, yüksek hızlı araçlarla düzenlenen tehlikeli yarış ilgisini çekmişti. Gardulla’nın iki adamının pod yarışından bahsettiğini duyduğu zaman Tatooine’e gelirken gördüğü rüyayı hatırladı. Adamların dediğine göre pod yarışı Mos Espa’daki en büyük etkinlikti ve galaksinin her yanından gelenlerin oluşturduğu kalabalıklarca izlenirdi. Anakin, acaba bir gün ben de izleyebilir miyim, diye aklından geçirdi.

Mos Espa’ya geldikten birkaç ay sonra Anakin, son model bir tamirci droidine mülkün ana girişindeki taşınabilir bir buharlaştırıcıyı tamir etmesinde yardım ederken; kanatlı, koca göbekli, hortumu andıran burnuyla bir Toydarialı da avluda duruyordu. Toydarialı çocuğu görünce durdu ve çalışmasını izledi ve Hutt lisanında şunları söyledi, “Su pompasına o üniteyi yanlış takıyorsun.”

Anakin’e yabancılarla konuşmaması söylenmişti ama yine de çekinerek de olsa cevap verdi, “Yaptım bile.” Toydarialının yakından ilgilendiğini görünce pompa mekanizmasını gösterip devam etti, “Onu daha iyi hale getirdim.”

Pompanın çalışmasını gören Toydarialının gözleri açıldı. “Hmm... Bunu yapmayı sana kim öğretti?”

“Hiç kimse,” dedi Anakin. Annesi ona kibirli olmamasını söylemişti ama gururlanmadan da edemiyordu. “Daha yeni buldum bu yöntemi. Annem de bu tür şeyleri tamir etmeyi bilir.”

“Öyle mi?” Toydarialı daha yakından bakmak için ünitenin yanına geldi. “Elinden iş geliyor, evlat,” dedi. “Hiç fena değil.”

Anakin hafifçe başını eğdi ve dedi ki, “Teşekkürler, Efendim.”

“Gardulla’yla bir görüşmem var,” dedi Toydarialı. Pençeli parmaklarını ovuşturup birbirine kavuşturdu ve ekledi, “Para meselesi.”

Anakin buna nasıl cevap vereceğini bilmiyordu, ardından da Gardulla hantal bedeniyle girişte görünerek, “Ödemeye hazır mısın, Watto?” dedi.

“Belki, belki,” dedi Toydarialı, Gardulla’ya doğru uçarken. “Ama yarın tekrar yarış var ve diğer bir bahis için bir fikrim var...”

Anakin, Toydarialı ve Gardulla’nın binaya girişini izledi, ardından da buharlaştırıcıyla uğraşmaya devam etti.

Gardulla, Watto’yla girdiği bahsi kaybetti.

İki gün sonra Anakin ve Shmi’nin yeni sahipleri vardı.

Watto, kumar oynamadığı zamanlarda Mos Espa’nın en başarılı yedek parça satış dükkanını işletirdi. Anakin gibi yetenekli birine ihtiyacı vardı ve Shmi’ye uygun işleri de az değildi. Ana oğul onları birbirlerinden ayırmadığı için Watto’ya minnettardılar ve Gardulla’nın mülkünde, leş gibi bir odayı altı köleyle paylaştıktan sonra Mos Espa’nın banliyösündeki Slave Quarters Row’da kendilerine bir kulübe ayrıldığını öğrendiklerinde hayret etmişlerdi. Watto, onların bunu takdir etmesini istemiş ve işlerini doğru düzgün yapmazlarsa kulübeye başka köleleri de yerleştireceğini söylemişti.

Günler günleri, yıllar yılları kovaladı ve Anakin bu süre zarfında teknoloji ve yıldızlararası yolculukla ilgili öğrenebildiği her şeyi öğrendi. Mos Espa’dan geçen yabancıları inceledi ve yerel tüccarların hepsiyle tanıştı. Hurda bir yıldız gemisinin kokpitinde oturarak iticilerin, dengeleyicilerin ve kaldırıcıların kontrollerini öğrendi. Diğer tamirci ve droidleri izleyerek Watto’nun dükkanındaki podracer’ların tamirinde ustalaştı.

Yedi yaşına geldiğinde, hurda bir podracer kokpitini ve bir çift Radon-Ulzer 620C motorunu tamir ederek kendi podracer’ını yapma umuduyla gizlice etraftaki parçaları toplamaya başladı.

Projesini, köle evlerinin arkasındaki ve Watto’nun yanından bile geçmediği bir çöplükteki tentenin altında gizledi, podracer’ın hurda gibi görünmesine özellikle dikkat etti.

Watto, Anakin’i yenilediği podracer’la hurdalığın etrafında tur atarken yakalasa da çocuğun aracı ne kadar iyi kullandığını görünce kızmamıştı. Gardulla gibi Watto da pod yarışlarının tutkunuydu ve ne kadar şanslı olduğunun farkına varmıştı. Kendisine yarışlarda servet kazandırabilecek bir kölesi vardı. Anakin’i yaşı ve türüne rağmen sınamış ve pod yarışı pilotu olacak seviyede olduğunu görmüştü. Annesi her ne kadar istemese de Anakin, Watto’nun sponsorluğunda yarışlara katılacaktı.

Watto, yeni köleler almakla onları tehdit etmeyi hiç bırakmadı, ama Anakin ve annesi o kulübede tek başlarına yaşamaya devam ettiler. Hatta Watto, Shmi’ye bilgisayarların hafızalarını silmesine ve dolayısıyla bu sayede para kazanmasına yarayacak bir aeromagnifier bile verdi. Tüm bu avantajlarına rağmen, Anakin özgür olma fikrinden vazgeçmemişti. Vücuduna yerleştirilen vericiyi bulmak için bir tarayıcı yapmayı düşünmeye başladı. Gerçi böyle bir vericinin nasıl kapatılacağı ya da yok edileceğine dair hiçbir fikri de yoktu.

Bir yerde uzak dünyalardan gelen kişilerin kendi aralarındaki konuşmaları dinlerken, ilk kez Cumhuriyet’in koruyucuları olan ve elde kullanılan ölümcül ve ağızları lazer ışınından olan ışın kılıçları kullanan Jedi Şövalyeleri’ni duydu. Jedi’larla ilgili kısıtlı bilgisine rağmen onlardan biri olduğunu hayal etmeye başladı. Acaba Tatooine’e hiç Jedi gelmiş miydi ya da hiç biri köle olarak doğmuş muydu, diye düşündü Anakin.

Dokuz yaşına geldiğinde ise Tatooine’den ayrılmasının o kadar da kolay olmadığını anlamaya başlamıştı.

Yine de her gece, el yapımı cihazlar ve bilimsel projelerle kaynayan odasında karanlıkta yatarken kendi kendine söylerdi: “Sonsuza kadar köle kalmayacağım.”





Bölüm 3


“Podracer’ın ne durumda, Ani?” diye sordu arkadaşı Kitster, Watto’nun hurdalığındaki paslı landspeeder’ın üzerine çıkarken.

Anakin, koyu saçlı çocuğa ters ters baktı. “Alçak sesle konuş!” dedi, kısık bir sesle. “Watto’nun öğrenmesini mi istiyorsun?”

Kitster da alçak bir sesle cevap verdi, “Özür dilerim, unutmuşum. Ne zamandır bununla uğraşıyorsun?”

“Neredeyse iki yıldır,” dedi Anakin, eski bir contayı alırken.

“Çalışacağına inanıyor musun, gerçekten?”

“Birkaç parça daha bulabilirsem tabii ki,” dedi Anakin ve contayı bir kenara attı. “Asıl sorun şu, bu aracı uçurursam Watto görecek ve benden almak isteyecek. Bunu gizli tutup diğer araçlarla uçmaya devam etmeliyim.”

“Bir gün pod yarışında uçmayı çok isterdim,” dedi Kitster.

“Belki de uçarsın,” dedi Anakin, onu gücendirmek istemediği için, ama arkadaşının o yarışta beş dakika bile kalamayacağını biliyordu. Podracer’ı kullanabilmek için reflekslerinin mükemmel olması gerekirdi ve rekabet çok çetindi. Bildiği kadarıyla da bu yarışa katılıp hayatta kalan ilk insandı. Tüm bu başarısına rağmen Anakin, Watto’yu memnun edebilmek için daha çok çalışması gerektiğini biliyordu. Şu tarihe kadar girdiği yarım düzineden fazla yarışta iki kez kaza yapmış ve bir keresinde bitirmeyi bile başaramamıştı. En büyük rakibi, sürekli kazanan ve her fırsatta hile yapan sıska, çarpık bacaklı ve aksi bir Dug olan Sebulba’ydı. Sebulba rakiplerini yoldan çıkarmakta hiç tereddüt etmezdi ve geçen yıl bir düzine pilotun kaza yapmasına neden olmuştu. Anakin düşündü, eğer hile yapmasaydı şimdiye kadar kazanmıştım!

Kitster sordu, “Sıradaki yarışı kazanabilecek misin?”

Anakin omuz silkti. “Sadece bitirebilsem bile mutlu olurum.”

Anakin diğer bir metal yığınına yöneldi ve kafa şekilli bir metalin içinde ve etrafı renki kablolarla dolu bir çift lens buldu. Lensler sanki ona bakıyor gibiydi ve onların arızalı fotoreseptörler olduğunu fark etti. “Hey, Kitster!” dedi parçayı alırken. “Bak ne buldum!”

“Neymiş?”

“Bir droid kafası!” dedi Anakin, droidin gözleri olan fotoreseptörlerin altındaki vocoder levhanın üzerindeki kumları eliyle sildi. “İşçi droidi de değilmiş!” Kafanın metal kaplaması çıkarılmış ve açıkta kalan fotoreseptörler de sanki şaşkın halde bakarmış gibi açıkta kalmışlardı. Kafayı Kitster’e uzattı.

“Çok kötü durumda,” dedi Kitster. “Belki de bir tür savaş droididir?”

“Hiç zannetmem,” dedi Anakin ve droidin diğer parçalarını da bulma umuduyla çevresine baktı. “Metali çok ince– Oh! VAY!”, bir anda, bitmiş güç hücrelerinden oluşan bir tepenin yanındaki hurdaların arasında, ellerindeki kafaya ait olduğu anlaşılan bir beden görüp bakakalmıştı. Baş gibi gövdenin de dış kaplaması yoktu ama bu Anakin’in sevincinden bir şey eksiltmedi. “Gövdenin tamamı orada! Bunun ne demek olduğunu biliyorsun, değil mi?”

Kitster düşündü. “Umm, hayır.”

“Bu demektir ki kendi droidimi-”

“Çocuklar!” diye dükkanla hurdalığı birbirinden ayıran kemerli kapıdan bağıran Watto’nun sesiyle cümlesi yarım kaldı. “Çocuklar! Neredesiniz?”

“Oh, hayır!” dedi Anakin, önce Kitster’e ardından da kemerli yola baktı. “Burada bekle!” Elinden geldiğince heyecanını gizlemeye çalışarak hurdalıktan çıktı.

“Ah! İşte buradasınız!” dedi Watto, Anakin’i gördüğünde. Dükkanın girişinde havada durup Hutt lisanında konuştu, “Bir an için benden kaçtığını sandım.”

“Sana vericiyle yerimi bulma keyfini mi yaşatayım?”

“Keyif mi?” dedi Watto, Anakin’in sözleriyle geri tepmiş gibi, hortumu andıran burnunu kaldırdı. “Sence patlamış köleleri temizlemek benim hoşuma mı gidiyor? Bweh heh heh!” gülmeyi bitirdiğinde üç parmaklı eliyle yeni gelmiş hurda dolu bir konteyneri işaret ederek, “Şimdi işinin başına! Bu hurdaların öğleden sonraya kadar ayıklanmasını istiyorum,” dedi.

Anakin konteyneri hurdalığa çektikten sonra, Kitster’i droid parçalarıyla birlikte bıraktığı yere döndü.

“Watto’ya droidden bahsetmeyeceksin, değil mi?” diye sordu Kitster.

“Onu ben buldum. Artık benim,” dedi Anakin ve droidin bedenini Watto’nun göremeyeceği metal yığınının arkasındaki yere taşımaya başladı. “Zaten Watto istese de onu tamir edemez. Onu parça parça gizlice eve taşıyacağım.”

Kitster droidin kafasını Anakin’e verirken, “Çalıştırmayı başarsan bile ne işine yarayacak ki?” diye sordu.

“Bir sürü iş. Ayak işlerini halleder, ağır yükleri kaldırır... Hey, bu da ne?” droidin kafasına kazınmış bazı harfler gördü ve Kitster’in görebileceği şekilde kafayı kaldırdı. “Burada bunun bir Cybot Galactica protokol droidi olduğu yazılı.”

“Protokol mü? O da ne ki?”

“Bilmiyorum,” dedi Anakin. “Anneme sormam gerek. Belki de annemin ve benim Tatooine’den gitmemize bile yardım eder!” Droidin kafasını iki eliyle tutan Anakin, mekanizmasını yakından inceledi. “Balans gyro’su antika. Yetmiş, belki de seksen yıllık. Başından çok şey geçtiğine eminim. Merak ediyorum, nasıl oldu da sonunda bu hale geldi?“

Anakin sanki droidin geçmişiyle ilgili ipuçları bulabilmeyi umuyormuş gibi droidin sönmüş gözlerine baktı, ama tek gördüğü ürkmüş ve değişmeyen bir yüz ifadesiydi. Üzülme dostum, diye geçirdi içinden, ben sana bakarım.

Anakin’in gizlice droidin tüm parçalarını hurdalıktan evine taşıması beş gün sürdü. Kitster hariç hiç kimseye droidden bahsetmemişti. Ama en azından bir kişiye daha söylemeliydi: Eve girdiğinde oğlunun son projesine ait olan yüzlerce parçayı yemek masasının üzerinde görüp hiç de memnun olmayan annesine.

Shmi pazardan bir torba kuru sebze almıştı ve onları getirip mutfak setinin üzerine koydu. Masanın üzerinde sırtüstü yatıp gözlerini tavana dikmiş olan metal iskelete ve diğer parçalara bakmak bile istemiyordu. Bir Anakin’e bir de droide baktı. “Dur tahmin edeyim,” dedi. “Onu buldun, değil mi?“

“Evet, ne kadar şanslıyım, değil mi? Ve... Mos Espa’da bunu tamir edebilecek benden başkası olacağını da zannetmiyorum. Eğer onu hurdalıktan almasaydım, eritilecekti!” Shmi bir şey demese de Anakin devam etmek zorunda hissetti kendini, “O bir protokol droidiymiş, anne. Ne demek olduğunu biliyor musun?”

Shmi derin bir nefes aldı ve yüzünü Anakin’e çevirdi. “Protokol droidleri milyonlarca dil bilir. Diplomatlarca tercüman olarak kullanılırlar.”

“Oh,” dedi Anakin. Annesinin ses tonundan hiçbir işlerine yaramayacağını anlamıştı. Hala ikna edebileceği umuduyla devam etti, “Oh! Bu... bu harika! Pazarda temel dili bilmeyen bir tüccardan alışveriş yapacağımız zaman çok işimize yarar. Ayrıca... kapıda konukları karşıladığı zaman ne kadar etkileneceklerini bir düşünsene! Bize diğer konularda da çok yardımcı olacağından eminim.”

Shmi yeniden sebzelerinin başına döndü.

“Yeni fotoreseptörlere ihtiyacı var,” dedi Anakin. “Watto’nun dükkanında bulabilirim herhalde.”

“Hata yapıyorsun Ani,” dedi Shmi endişeyle. “Watto, bir droidi aldığını öğrenirse çok kızar.”

“Ama yapmak zorundaydım, anne! O parçaları orada görür görmez onu tekrar bir araya getirebileceğimi anladım.” Anakin nazikçe droidin sağ kolunu tuttu ve masadan kaldırdı, eklemlerinin esnekliğini görmek istemişti. “Seni böyle bir halde görmek... beni çok üzüyor. Eğer protokol droidleri dillerde ve tercümede bu kadar iyilerse zeki olduklarından da eminim.” Anakin tekrar droidin yüzüne baktı. “Galakside bir dostun olmadığından da eminim. Yoksa Tatooine’deki bir hurdalıkta ne işin olurdu?”

“Belki de çok konuşmuştur,” dedi Shmi.

“Yapma anne. Duygularını inciteceksin.”

“Droid bir makinedir, Ani. Duyguları olmaz.”

“Nereden biliyorsun?” diye sordu Anakin. “Belki sahibi kötü biriydi ve ona ne olacağını hiç düşünmedi. Belki de kaçmaya çalıştı. Belki de... o da bizim gibidir.”

Shmi, Anakin’in acısını hissetti ve kaçmaya çalışırken ölen köle aklına geldi. Oğluna döndü, ellerini omuzlarına koydu ve dedi ki, “Söz ver bana, Ani. Yeni dostumuz için yeni fotoreseptörler ararken yakalanmamaya dikkat edeceksin.”

“Yani benimle kalabilir mi?”

Shmi droide bakarak başını salladı. “Şimdi anladım. Sen bu droide yardım etmek istiyorsun. Sen onun ikinci şansısın.”

“Teşekkürler, anne!” dedi Anakin ve annesine sarıldı. “Onu konuşturduğumda sana teşekkür etmesini söyleyeceğim.”

“Hayır, Ani. Onu yapacak olan sensin. Droidin senin sorumluluğun olduğunu asla unutma. Bir şeyle ilgilenmeye hazır değilsen, onu elde etmeye de layık değilsindir.”

“Bunu unutmayacağım, anne,“ dedi Anakin.

“Bir şey daha,” diye ekledi Shmi ciddi bir ses tonuyla.

“Evet, anne?”

“Droidi derhal yemek masasından kaldırmanı istiyorum.”





Bölüm 4


Sonraki yarış Anakin için pek iyi gitmemişti. Anakin, Watto’nun podracer’larından biriyle Sebulba’yla burun buruna uçmuş ve hilekar Dug kendi pod iticilerini onun kokpitine doğru ateşlediğinde, yarış pistinin Metta Drop olarak bilinen bölümünde çakılmaktan zor kurtulmuştu. Anakin yaralanmamıştı ama iki motoru da hasar almıştı. Watto kudurmuş ve Shmi de Anakin’e bir daha yarışmasını istemediğini söylemişti, Watto onun bir kez daha yarışmasını istese bile.

Kazadan bir hafta sonra Anakin protokol droidinin zeka ve iletişim işlemcisini çalışır hale getirmeyi başardı. Droid Tatooine’e nasıl geldiğini bilmese de, Jawa ve Tusken lisanı da dahil olmak üzere altı milyon dilde konuşabildiğini söylemişti. Droid, gayet düzgün cümleler kurup kibar bir tonda konuşuyordu, ama nedense ne zaman susması gerektiğini bilmiyordu. Ayrıca sürekli endişeliydi. Anakin, droide C-3PO adını verdi, üç rakamını seçmesinin nedeni droidi kendinden ve annesinden sonra ailesinin üçüncü ferdi olarak görmesiydi. C-3PO’nun gövde kaplaması hala yoktu ve sadece bir gözü çalışıyordu ama Watto, Anakin’den bir speeder alıp hurdaları yükleyerek Dune Sea’ye gitmesini ve Jawa’larla alışveriş yapmasını istediği zaman, Anakin dört standart saatlik bu yolculuğa droidini de götürmeye karar verdi.

Anakin ve C-3PO, Jawa’larla Mochot Steep, Dune Sea’nin ortasındaki yegane kayalık, yakınında bir sandcrawler’ın gölgesinde buluştu. C-3PO, Anakin’in, kimi zaman hasarlı cihazları da takas eden, Jawa’larla anlaşmasına yardım ederek ne kadar iyi bir tercüman olduğunu kanıtladı. Alışveriş bittiğinde Anakin’in iki mekanik droidi ve kolayca tamir edebileceği arızalı bir hiperitici dönüştürücüsü olmuştu.

Mos Espa’ya dönen Anakin droid yüklü speeder’ıyla, Dune Sea’nin kıyısındaki dar bir vadi olan, Xelric Draw’dan geçerken bir şey fark etti. Vadinin kayalık duvarlarında orada olmaması gereken farklı bir silüet gördü. Anakin dikkatini çeken tarafa yönelirken, C-3PO da endişelenmiş ve çalışan tek gözünü yapımcısına dikmişti.

“Efendi Anakin, ne yapıyorsunuz?“ dedi C-3PO endişeyle. “Mos Espa diğer yönde, yanlış tarafa gidiyorsunuz –eyvahlar olsun! Yoksa bu düşündüğüm şey mi?” Silüeti C-3PO da görmüştü ve Tatooine’deki tehlikeli yaşam türleri hakkında bilgisi olduğu için, gördüğü şeyden de hiç hoşlanmamıştı. “Efendim, geri dönmek için pek çok sebebimiz var -”

“Biliyorum,” diye kesti sözünü Anakin. “Sadece bakmak istedim.”

Anakin speeder’ı kanyon duvarının kenarında durdurdu. Duvarın üzerinde bir kaya kümesi duruyordu ve kayaların altında da bir insansı kımıldamadan yatıyordu, bir ayağı kayaların altında kalmıştı. Gri cübbe, bot ve eldiven giymişti. Yüzükoyun yatıyordu ve başı bir tarafına dönüktü, Anakin bu sayede bezle kaplı başını görebilmişti. Yüzünde gözlük ve nefes maskesi vardı. Açık kolunun bir metre kadar yakınında uzun namlulu, çift kabzalı bir tüfek duruyordu.

Anakin, Tusken Yağmacıları’yla ilgili, onları gördüğünde tanıyacak kadar çok şey duymuştu. Ama hiç birini bu kadar yakından görmemişti.

Anakin, speeder’dan vadi duvarlarını ve engebeli araziyi inceledi. Anlaşılan Tusken yukarılarda bir yerde saklanırken üstünde durduğu kayalar çökmüş ve onlarla birlikte aşağı inmişti. Anakin daha yakından bakmak için speeder’ından indi.

C-3PO’nun iskelet bedeni titredi. “Efendi Anakin, bunun iyi bir fikir olduğunu hiç sanmıyorum.”

Anakin yaklaşırken Tusken da başını kaldırıp Anakin’e baktı, sonra başını yeniden indirdi.

Hala yaşıyor! Anakin’in Tusken’larla ilgili duydukları gereğince, şu an derhal orayı terk etmesi gerekirdi. Eğer oyalanırsa diğerleri de gelebilirdi. Mos Espa’ya geç kalır ya da droid ve speeder’lar olmadan dönerse Watto çok kızardı. C-3PO sürekli itiraz ederken Anakin annesini düşündü. Endişeleneceğini biliyordu ama acaba dedi, annem de bana derhal buradan gitmemi söyler miydi? Burada olsa ne derdi?

“Threepio,” diye seslendi gergin droide. “Diğer droidleri buraya getir.”

Birkaç droidin gücünü ve speeder’ın ağırlığını kullanarak baygın Tusken’ı altında kaldığı kayadan kurtaracak bir kaldıraç yaptılar. Speeder’ın ilk yardım çantasından gerekli şeyleri alıp Tusken’ın birkaç yerinden kırılmış olan bacağına müdahale etti.

Tatooine’in güneşleri batmaya başlamıştı. Anakin gece çökene kadar Mos Espa’ya varamayacağını biliyordu ve gece karanlığında çölde yolculuk etme riskine de girmek istemedi. Speeder’ını ve yeni aldığı droidlerini yamacın altındaki kuytu bir köşeye gizlemek için elinden geleni yaptıktan sonra, Anakin C-3PO’nun yanına oturdu. Speeder’dan aldıkları küçük ışık sayesinde uyandığı sırada Tusken Yağmacısı’nı izliyorlardı. Kumun üzerine uzanmış olan Tusken, gözlüğünün opak lenslerinden Anakin’e baktı, sonra da yaralı bacağını oynatmamaya dikkat ederek doğrulup oturdu.

“Hey, merhaba,” dedi Anakin, sesinin dostça olduğunu umarak.

Tusken cevap vermedi.

“Susadın mı?”

Yine cevap yoktu.

C-3PO, tek gözlü kafasını Anakin’e eğip alçak bir sesle dedi ki, “Bizden pek hoşlandığını sanmıyorum.”

Tusken başını hafifçe çevirdi. Anakin, Tusken’ın, uzakta bir kayaya dayamış olduğu tüfeğini gördüğünü fark etti. Tusken tekrar dönüp Anakin’e baktı.

Birkaç dakika sonra Tusken konuştu. Anakin dediklerini anlamadığı için C-3PO’ya döndü. Droid tercüme etti, “Ona ne yapacağınızı bilmek istiyor, Efendi Anakin.”

Şaşıran Anakin tekrar Tusken’a baktı. “Söyle, ona hiçbir şey yapmayacağım. Sadece iyileşmesi için yardım etmeye çalışıyorum.”

Tusken cevap vermese de Anakin onun korktuğunu sezmişti. Oysaki herkes Tusken Yağmacıları’nın korkusuz olduğuna inanırdı. Neden benden korkuyor? Ben ondan korkmuyorum. Ardından Anakin biraz da şaşırarak aslında hiçbir şeyden korkmadığının farkına vardı.

Fakat Tusken’ın yüzüne bakan Anakin, gözlüklerinin camında kendi görüntüsünü görüp hafifçe irkilmişti. Tusken’ların asla başlıklarını ya da elbiselerini çıkarmadığını duymuştu. Bütün bedenleri böyle kaplıyken nasıl herhangi bir şeyi –annelerinin dokunuşunu bile- hissedebilirlerdi ki? Anakin bir anda acı gerçeğin farkına vardı: Kendisi için hiçbir şeyden korkmasa da kimi zaman annesi için korkuyordu.

Ya onu kaybedersem? O zaman nasıl cesaretimi koruyabilirim?

Anakin uyuyakalana kadar Tusken’ı izlemeye devam etti.

Anakin Skywalker o gece pek çok rüya gördü. Bir rüyasında artık dokuz yaşında değildi. Koca adam olmuştu. Sadece adam değil, ışın kılıçlı bir Jedi’ydı.

Mos Espa’nın sokaklarında koşturup kendisinden kaçan birkaç köle tacirini arıyordu. Görevi Tatooine’deki tüm köleleri kurtarmaktı. Uzun süreden beridir Outer Rim’deki köle tacirleri Cumhuriyet’in kendilerine hiçbir şey yapamayacağına inanıyorlardı. Anakin bunu değiştirecekti. Bağırdı, “Tüm köleleri serbest bırakın ki size zarar vermeyeyim.”

Mos Espa’nın sokaklarına sıralanmış olan binalardaki kiracılar pencerelerine çıkmış, Anakin’e tezahürat yapıyorlardı. Işın kılıcını kapamış olsa da onu gören köle tacirleri korkudan titreyip derhal teslim oluyordu. Bir Jedi’ya bulaşmak yerine teslim oldukları için ne kadar da akıllıca hareket etmişlerdi.

Yakındaki binanın eğimli köşesini bir gölge yalayarak geçti. Gölgenin şekli ve açısından, Anakin, bunun diğer binanın çatısındaki bir insansının gölgesi olduğunu anlamıştı. Anakin, yukarıdan ve arkasından gelen silahların emniyetlerinin açılma seslerini duydu. İşte belasını arayan bir grup köle taciri.

Anakin’in ışın kılıcı vınlayarak açıldı ve çatıya bakmak için döndüğü sırada yabancının da silahının tetiğini çektiğini gördü. Lazerin kendisine doğru geldiğini gören Anakin kılıcını savurup lazeri geldiği yere geri gönderdi. Yabancı omzundan vuruldu ve çatıdan düşerek kumla kaplı sokağa çakıldı. Daha toz duman dağılmamıştı ki Anakin bir kadının kendisine seslendiğini duydu.

Anakin kadını görmek için döndü. Annesiydi, üzerinde iş kıyafeti vardı. Anakin kılıcını kapattı ve dedi ki, “Geri döndüm, anne! Söz verdiğim gibi! Artık özgürsün!”

Annesi gülümsedi ve kollarını Anakin’e açtı. Ona sarılmak için koştu ama henüz ona varamadan annesi kayboldu. Tam da annesinin olduğu yere vardığında bir anda etrafını Kum Adamları kuşattı.

Anakin birden uyandı. Tıpkı rüyasındaki gibi etraflarını, doğmakta olan güneşte silüetlerini görebildiği Kum Adamları çevirmişti. Ellerinde tüfekler, sopalar ve etrafta buldukları hurdalardan yaptıkları baltayı andıran çift ağızlı silahlar vardı. Anakin artık onların insafına kalmıştı.

Kum Adamları’nın kendisine ne yapacağını düşünürken Anakin, yanı başından gelen bir mırıldanma duydu. Etrafını kuşatmış olan grubun haricinde, bazı Kum Adamları kurtarmış olduğu Tusken’ı taşıyordu. Konuşan yaralı Tusken’dı ve onun söylediklerinden sonra diğerleri Anakin’den uzaklaşmaya başlamıştı.

Kısa süre içinde hepsi çekip gitti, Anakin’e dokunmamışlardı. Belki de dostlarına yardım ettiğim için bana minnettardırlar. Belki de Tusken’lar o kadar da kötü değildir.

“Efendi Anakin, gittiler!“ diye bağırdı C-3PO, speeder’ın yanında saklandığı yerden çıkarken, “Oh, hayatta olduğumuz için çok şanslıyız! Neyse ki bize zarar vermediler.”

Anakin ayağa kalkıp etrafına baktı. Speeder ve droidler bıraktığı yerdeydi ama yaralı Tusken’ın tüfeği gitmişti. Kum Adamları’yla karşılaşmasından geri kalan tek kanıt speeder’ın kullanılan ilk yardım çantası ve kumdaki ayak izleriydi.

Sanki bunlar hiç yaşanmamıştı.

İkiz güneşler yükselip yıldızlar da aydınlanan gökten kaybolmaya başlarken, Anakin eve geri dönme zamanının geldiğine karar verdi.

Mos Espa’ya döndüğünde her şey beklediği gibi olmuştu. C-3PO’yu gizlice Slave Quarters Row’a bıraktıktan sonra endişeli annesi neredeyse sarıla sarıla şeklini değiştirecekti. Droidleri, Watto’ya ulaştırdığında öfkeli Toydarialı o kadar bağırmıştı ki neredeyse sesi kısılacaktı. Watto, Anakin’in Jawa’lardan aldığı droidlerin kalitesini görünce biraz sakinleşmişti, ama gün bittiğinde her şey yine eski haline dönmüştü. Tatooine hâlâ zor, kanunsuz bir yerdi ve Anakin hâlâ köleydi.

Fakat ertesi gün dikkate değer bir şey oldu. O gün Naboo yıldız gemisinin Tatooine’e indiği gündü ve Anakin’in hayatı ebediyen değişecekti.





Bölüm 5


Mos Espa’da öğle vaktiydi ve Anakin, Watto’nun hurdalığında fan düğmelerini temizlerken, efendisi gelip onu dükkana göz kulak olması için çağırdı. İçeride, Watto uzun boylu, sakallı ve çiftçi gibi giyinmiş bir adamla konuşuyordu; adamın yanında lastik gibi eklemleri, alaca derisi ve gözleri başının üzerinde olan insansı bir yabancı, yine çiftçi gibi giyinmiş bir kız ve kubbe kafalı, mavi renkli astromech droidi vardı.

Uzun boylu adam ve astromech, Watto’yla birlikte motor parçalarına bakmak için hurdalığa giderken, Anakin de dükkandaki tezgahın başına geçti ve kıza baktı. Vücut yapısı ve derisi bir çiftçi için fazla iyiydi. Kendisinden birkaç yaş daha büyüktü ama Anakin gözlerini ondan alamamıştı.

“Sen melek misin?” dedi durup dururken.

Kız gülümsedi -etkilenmişti- ve dedi ki, “Ne?”

“Bir melek,” diye tekrarladı, kız kendisine yaklaşırken. “Uzay pilotlarının onlardan bahsettiğini duymuştum. Kainattaki en güzel canlılarmış. Sanırım Lego’nun aylarında yaşıyorlar.”

“Sen çok komik bir çocuksun,” dedi kız. “Bu kadar çok şeyi nereden biliyorsun?”

“Buradan gelip geçen tüm pilot ve tüccarları dinledim. Ben de bir pilotum ve günün birinde buradan uçup gideceğim.”

“Sen de mi pilotsun?” dedi kız, hayretle çünkü inanması güçtü.

“Mm-hmm. Doğduğumdan beri.”

“Ne zamandır buradasın?”

“Üç yaşında gelmiştim herhalde. Annem ve ben, Hutt Gardulla’ya satılmıştık ama bizi bir pod yarışı bahsinde kaybetti.”

Şaşıran ve ne diyeceğini bilemeyen kız sordu, “Sen köle misin?”

Kız doğru tahmin etmişse de köle olarak adlandırılmak Anakin’in hiç hoşuna gitmemiş ve sorudan rahatsız olmuştu. “Ben bir insanım,” dedi ona bakarak, “adım da Anakin.”

“Üzgünüm, tam olarak anlayamadım,” diye cevap verdi kız ve Anakin onun ciddi olduğunu sezdi. Ona daha fazla bakamayan kız, bakışlarını çevirip dükkanın diğer kısımlarına bakmaya başladı. “Buraya çok yabancıyım.”

Anakin de Tatooine’e ilk geldiği zamanı hatırladı, o da burayı son derece garip bulmuştu. Sakar, alaca derili yabancıyı görmezden gelerek kızla birkaç dakika daha, sakallı adam ve astromech, Watto’yla birlikte geri dönene kadar konuştu. Adam gruba gitmeleri gerektiğini söyledi, kızın gidişiyle Anakin kalbinin sızladığını hissetti.

Watto, Anakin’e dükkandan ayrılması için izin verdikten sonra, çocuk koşarak üç yabancı ve astromech’e yetişti. Bir kum fırtınasının yaklaşmak üzere olduğunu öğrenmelerinin ardından Anakin, onları kendi evlerinde kalmaya ikna etti. Onları annesi ve C-3PO ile tanıştırdı. Adamın Qui-Gon Jinn adlı bir Jedi Şövalyesi, kızın on dört yaşındaki Padme Naberrie, sakar yabancının Jar Jar Binks adlı bir Gungan ve astromech’in de R2-D2 olduğunu öğrendi. R2-D2, dış kaplaması olmayan protokol droidini gördüğünde, kendini çıplak hisseden C-3PO çok utanmıştı.

Anakin, Qui-Gon Jinn’in kendisi söylemeden önce bile adamın Jedi olduğundan şüphelenmişti. Evlerine dönerken adamın kemerinden sarkan ışın kılıcını görmüştü ve acaba Qui-Gon, Tatooine’e tüm köleleri kurtarmak için mi geldi diye düşünmeden de edememişti. Qui-Gon kendisiyle ilgili fazla bir şey söylemese de Anakin, adamın buralarda nadiren rastlanan türde iyi ve şerefli biri olduğunu anlamıştı. Anakin, Qui-Gon’un kendine olan güvenine hayran olmuştu. Jar Jar Binks uzun diliyle masadan yiyecek aşırmaya çalıştığında, Anakin hem gülmüş, hem de Qui-Gon’un şimşek gibi refleksleriyle iki parmağıyla onu dilinden nasıl yakaladığını görüp hayret etmişti.

“Bunu bir daha yapma,” dedi Qui-Gon sert bir şekilde, ardından da tuttuğu Jar Jar’ın dilini bıraktı.

Anakin, “Büyücü!” diye geçirdi içinden. Bir anda Qui-Gon’un kendisi gibi, bir Jedi olmayı ona öğretmesi isteği kapladı içini. Fakat Anakin hayatında yeterince hayal kırıklığı yaşadığı için bu isteğinin gerçekleşeceğine de pek ihtimal vermiyordu.

Anakin, annesi ve yeni dostlarıyla yemek masasında otururken, onlara Jedi olma hayallerini anlattı. Padme’nin Naboo gezegeninin kraliçesi Amidala’nın hizmetçisi olduğunu, Qui-Gon’un onu ve kraliçeyi Coruscant’a götürmekte olduğunu, gemileri arıza yapınca Tatooine inmek zorunda kaldıklarını ve tamir için gerekli paralarının da olmadığını öğrendi. Yardımı olur düşüncesiyle, onlara ertesi gün yapılacak pod yarışından, Boonta Arifesi Klasiği, bahsetti. Yarışa girmeye gönüllü oldu çünkü kazanacağı ödül tamir ücretini fazlasıyla karşılardı.

“Anakin!” diye kızdı Shmi. “Watto sana izin vermez.”

“Watto yaptığım aracı bilmiyor.” Qui-Gon’a döndü ve dedi ki, “Aracın senin olduğunu ve benim kullanmama izin verdiğini söyleriz.”

Padme de bu fikre ancak Shmi kadar sıcak baksa da, Anakin hem planının hem de kendi yaptığı podracer’ın işe yarayacağından çok emindi.

Boonta Arifesi Klasiği, Anakin’in şimdiye kadar katıldığı en tehlikeli yarıştı. Rekabet had safhadaydı ve pek çok yarışçı, keskin dönüşlerin, kayalık engellerin ve sahtekar rakiplerin hilelerinin kurbanı olmuştu.

Anakin yarışa şanssız başlamıştı. Başlama işaretiyle birlikte motorlarını ateşlediğinde türbinleri çalışmamış ve Starlite Flats’te, ok gibi fırlayıp giden diğer tüm pilotların tozunu yutmak zorunda kalmıştı. Kontrollerle uğraşırken çok zaman kaybetti ama nihayetinde Radon-Ulzer’lerini çalıştırmayı başarınca, büyük bir hızla fırlayıp Mos Espa arenasını geride bıraktı.

Tehlikeli kanyonlarda ve geniş düzlüklerde yoluna devam eden Anakin, daha ilk turda diğer yarışçılara yetişmeyi başardı. Mushroom Mesa’ya yayılmış olan yüksek kayalıkları geçerken burnuna gelen yanık yakıt kokusunun ardından, Mawhonic adındaki bir Gran’ın kullandığı yeşil motorlu podracer’ın hâlâ tütmekte olan her tarafa dağılmış parçalarını gördü. Bu kazadan bir şekilde Sebulba’nın sorumlu olduğunu hissetmişti ve Gran’ın buradan sağ çıkmış olması da zayıf ihtimaldi.

Kontrolleri sıkı sıkıya kavrayan Anakin dişlerini sıktı ve “Sonum böyle olmayacak!” diye aklından geçirdi.

Akılalmaz bir hızda uçan Anakin, Boonta’nın egzotik isimli Jag Crag Gorge’undan, Laguna Caves’den ve Bindy Bend’den geçerken birkaç rakibini daha geride bıraktı. Diğer pilotlar tehlikeli bir kanyon olan Corkscrew’e girerken yavaşlarken, Anakin Devil’s Doorknob’a varana kadar hızını korudu. Bu geçit o kadar dardı ki pilotların geçebilmek için araçlarını yan çevirmeleri gerekiyordu. Yılların kazandırdığı deneyimle pod’uyla Devil’s Doorknob’dan geçti ve Hutt Flats olarak bilinen ölü deniz yatağında hızını daha da arttırdı. Artık Mos Espa arenası görüşe girmişti ve az sonra da yarışa geç başladığını görmüş olan izleyicilerin önünden geçip gitti.

İki tur kalmıştı.

Anakin diğerlerini birer birer geride bırakıyordu. Pod’u Beggar’s Canyon’ında hızla giderken, ileride hemen Sebulba’nın arkasında olan Mars Guo’yu gördü. Birdenbire Mars Guo’nun motorlarından biri patladı, birkaç saniye sonra da pod’unun parçaları gökten yağıyordu. Anakin, gökten yağan enkaz parçalarından kaçınabilmek için tehlikeli derecede alçaldı, fakat metal parçalarından birisi sancak motorunu aracına bağlayan kontrol kablosuna çarptı. Kontrol kablosu koptu ve sadece iskele motoru kalan Anakin’in pod’u kendi etrafında dönmeye başladı.

Kokpitindeki kemeri sayesinde yerinde kalabilen Anakin, kafasının arkasını çarpmamak için boynunu tüm gücüyle kastı. Odaklan! Hala ileri doğru gidiyormuş gibi hissediyordu ve şimdilik çakılmamış olmasının tek nedeninin iki motor arasındaki enerji alışverişinin hala devam etmesi olduğunun farkına vardı.

Tatooine’in yüzeyi hâlâ çevresinde dönerken, elinden gelen her şeyi yapıp aracın dengesini sağlamayı başardı, ardından da acil durum aletini aldı: manyetik uzatılabilir yakalayıcı. Aleti kullanarak aracının gövdesine vurarak uçuşan sancak kontrol kablosunun metal ucuna uzandı. “Klank” sesi kabloyu yakaladığının işaretini vermişti. Anakin tüm gücünü kullanarak kabloyu geri çekti, ardından da yine aleti kullanarak onu sancak kablo soketine takmayı başardı. Artık geminin kontrolü tekrar ona geçmişti.

Anakin durumdan memnun değildi. Bu kontrol kaybı süresince, Xexto pilot Gasgano ve birkaç pilot daha kendisini geçmişti ve Sebulba hâlâ liderliğini koruyordu. Anakin yapmak zorunda olduğu şeyi yaptı: Yoluna devam etti ama daha yüksek hızda.

Gasgano’yu geçip gitti, ama Veknoid pilot Teeemto Pagalies’i geçerken, o kasten aniden direksiyonu kırıp uzun motorlarından biriyle pod’una çarpınca Anakin neye uğradığını şaşırdı. Oturduğu yere iyice yapıştı ve kontrolünü kaybetmeden Laguna Caves’i geçerek Canyon Dune Turn denen geniş ve yüksek duvarlarla çevrili vadiye vardı.

KRAK!

Motorlarının gürültüsüne rağmen, Anakin tepesinden gelen atışı duydu. Az sonra da isabet alan pod’unun önünden parlak kıvılcımların fışkırdığını gördü. “Kum adamları! Bana ateş ediyorlar!” Motorların gücünü artırdı ve kanyonu olabildiğince hızlı terk etmeye çalıştı. Başarmıştı ama Pagalies o kadar şanslı değildi.

Anakin, Corkscrew’de Sebulba’ya yetişti ama acımasız Dug, motorlarını genç adamın tam önünde ateşledi. Anakin’in pod’u geride kalsa da hâlâ ikinci sıradaydı ve Devil’s Doorknob’da hâlâ Sebulba’yı takip ediyordu. Bir dakika sonra Sebulba önde Anakin arkada Mos Espa arenasına girmişlerdi.

Sadece bir tur daha!

Yol boyunca Anakin, Sebulba’nın peşini bırakmadı ve Beggar’s Canyon’ın dar geçitlerinde yol alırlarken onun hemen arkasındaydı. Sebulba sürekli direksiyonu sağa sola kırıp Anakin’i yoldan çıkarıp servis rampasının meyilli yoluna sokmaya çalışıyordu. Bir dakika sonra Anakin’in pod’unu kanyonda ileri doğru taşıyan motorları onu gökyüzüne çıkardı.

“Hayır!” diye düşündü. Eğer yarışı ve ödülü kazanamazsa Jedi’lara gemi parçalarını satın alıp buradan gidebilmeleri için yardım edemezdi. Jedi’a ve onunla yolculuk eden kıza o kadar çok yardım etmeyi istiyordu ki.

Kaybedemem!

Pod’u maksimum itici yüksekliğine varınca, Anakin, aracı tekrar Tatooine’in yüzeyine doğru alçalırken sakin olmaya çalıştı. Çok aşağıda, Sebulba’nın kanyon boyunca yol alan pod’unu görebiliyordu. Gözünü Sebulba’dan ayırmadan dalışa geçti. Kanyona doğru hızla inerken rüzgarın tokat gibi yanaklarına vurduğunu hissediyordu. Ardından pod’unu yine yatay konuma getirip öfkeli Dug’un önünde yerini aldı.

Birinci olmanın heyecanı uzun sürmemişti. Anakin ve Sebulba, Jett’s Chute’ten Corkscrew’e doğru yollarına devam ederlerken aşırı ısınan Anakin’in sol motorundan dumanlar yükselmeye başladı. Gencin maharetli parmakları sorunu gidermek için kontroller üzerinde gezindi ama iki pod Devil’s Doorknob’u geçip Hutt Flats’a girerken, Sebulba onu yarış dışı edebilmek için son çare olarak yandan Anakin’in pod’una bindirmeye başladı.

“Delirmiş!” diye geçirdi içinden Anakin.

Dug tekrar Anakin’e çarptı ama Anakin’i pistten çıkarmak yerine iki pod birbirine takılıp birlikte uçmaya başladılar. Anakin, Sebulba’ya baktı ve kaşlarının çatılmış olduğunu gördü. Eğer bu şekilde bitiş çizgisini geçerlerse kazanan olmayacaktı ama Anakin bunun mümkün olmadığını biliyordu. “Eşitlik olmasındansa Sebulba ya beni ya ikimizi de öldürür.”

Anakin levyeyi ileri geri sallayıp durdu. “Bundan kurtulmam gerek.”

Anakin’in pod’u gürültüyle Sebulba’nınkinden ayrılıp serbest kalırken Dug’ın motoru da infilak etti. Pod’u kuma çakılan Sebulba feryat ediyordu; Anakin enkaza çarpmamak için direksiyonu kırdı ve sonra da bitişe varabilmek için hızını arttırdı.

“Başardım! Kazandım! Kazandım!” Arenadaki seyirciler çılgına dönmüştü.

Yarıştan sonra, kazanan Anakin arenanın hangarında annesi, Padme, Jar Jar, R2-D2 ve C-3PO ile bir araya geldi. Watto da söz verdiği gibi ihtiyaçları olan uzay gemisi yedek parçalarını Qui-Gon’a teslim etti. Anakin büyük bir kutlama beklemiyordu ama dostlarıyla olan birlikteliği birkaç dakika sonra Qui-Gon’un gelmesiyle sona erdi. Oui-Gon yol arkadaşlarına bakarak, “Gidelim. Bu parçaları gemiye götürmemiz gerek,” dedi.

Anakin alt dudağını ısırdı. Keşke o da onlarla gidebilseydi ama söylemesinin anlamsız olacağını biliyordu. Padme ve diğerleri ayrılmaya hazırlanırken o Qui-Gon’a baktı. “Gitmeden önce halletmem gereken birkaç şey var. Annenle birlikte eve dönün. Bir saat içinde ben de orada olurum,” dedi Qui-Gon.

Shmi ve C-3PO ile eve dönüp temizlenen Anakin, dışarı çıkıp Boonta’da gördüğü arkadaşlarıyla konuşabilmek için can atıyordu. Yarışta karşılaştığı sayısız tehlikenin üstesinden başarıyla gelmişti. Diğer çocuklar çok etkilenmişlerdi. Genç bir Rodialı, Hutt lisanında konuşmaya başlayana kadar dikkatle dinlediler. Rodialı dedi ki, “Adil bir şekilde kazanmadığın için yazık olmuş.”

Anakin Rodialı’ya bakarak, “Hile yaptığımı mı söylüyorsun?” dedi.

“Evet,” dedi Rodialı. “Başka türlü, bir insanın kazanması imkansızdır. Tahminimce sen -”

Rodialının daha fazla konuşmasına izin vermeyen Anakin onu yere yatırdı. Anakin onun boğazına sarılmış yumruklarken diğer çocuklar da bağırmaya başladı. Birbirlerine birkaç yumruk atmışlardı ki tepelerinde birisi belirdi. Anakin başını kaldırınca Qui-Gon’un yanı başında durduğunu gördü. Bunu fırsat bilen Rodialı Anakin’i üzerinden attı.

Anakin’e bakan Qui-Gon, “Burada neler oluyor?” dedi.

“Hile yaptığımı söyledi,” diye çıkıştı Anakin.

Gözlerini Anakin’den ayırmayan Qui-Gon bir kaşını kaldırıp sordu, “Yaptın mı?”

Anakin bu sorudan dolayı kızmıştı. Qui-Gon onun hile yapmadığını biliyordu, acaba neden Qui-Gon onu savunmuyordu? Anakin sert bir cevap verdi, “Hayır!”

Qui-Gon soğukkanlı bir şekilde Rodialıya baktı ve sordu, “Hâlâ hile yaptığını düşünüyor musun?”

Rodialı, Hutt lisanında cevap verdi, “Evet, düşünüyorum.”

Anakin yerden kalkarken Qui-Gon dedi ki, “Pekala, Ani. Gerçeği biliyorsun. Tek yapman gereken düşüncesine saygı duyman. Dövüşmek bunu değiştirmez.”

Belki de öyleydi, diye içinden geçirdi Anakin, Qui-Gon’la birlikte diğer çocukları geride bırakıp giderlerken. Ama hâlâ hoşgörünün en iyi yol olup olmadığından emin değildi. Eğer onurunu sen savunmazsan kimse savunmaz. Jedi’lar acaba onurlarını savunur mu, diye geçirdi aklından ama Qui-Gon’a sormadı. Jedi, Rodialıyla dövüştüğü için onu azarlamasa da onaylamadığını da açıkça belli etmişti.

Anakin’in evine doğru yürürlerken Qui-Gon, Kraliçe Amidala’nın gemisinin tamirine başlandığını ve Anakin’in pod’unu sattığını söyledi. Anakin’e içi kredi dolu bir kese uzattı. “Hey, bunlar senin,” dedi Qui-Gon.

Kesenin ağırlığını gören Anakin heyecanlandı, “Evet!” Qui-Gon’la birlikte eve girdiler ve annesinin çalışma tezgahının başında oturduğunu gördüler. “Anne!” diye bağırdı, “Pod’u sattık! Şu paralara bak!”

“Olamaz!” dedi Shmi, Anakin kesedekileri gösterince. “Bu harika, Ani!”

Kapının eşiğinde duran Qui-Gon da ekledi, “Ve o da özgür kalacak.”

Anakin dönüp Qui-Gon’a baktı. Doğru duyduğundan emin değildi. “Ne?” diye sordu.

“Artık köle değilsin,” dedi Qui-Gon.

Hâlâ bu haberin şaşkınlığını yaşayan Anakin dönüp annesine baktı, “Duydun mu?”

“Artık hayallerini gerçekleştirebilirsin, Ani” dedi annesi. “Özgürsün.” Sonra iç çekip başını öne eğdi.

Anakin, annesinin üzüntüsünü görüyor ama bir anlam veremiyordu. Sormasına fırsat kalmadan annesi Qui-Gon’a döndü ve sordu, “Onu da yanına alacak mısın? O da bir Jedi olacak mı?”

“Evet,” dedi Qui-Gon. “Karşılaşmamız tesadüf değil. Hiçbir şey tesadüfen olmaz.”

Duyduklarına hâlâ inanamayan Anakin, Jedi’a dönerek, “Yani uzay geminde senle birlikte uçabilir miyim?” diye sordu.

Qui-Gon diz çöküp çocuğun boyunun hizasına gelerek, “Anakin, Jedi eğitimi çok zor bir süreçtir, başarılı olsan bile gerçekten de sürdürülmesi zor bir yaşamdır,” dedi.

“Fakat ben gitmek istiyorum!” dedi Anakin. “Bu hep hayalini kurduğum şey.” Başını annesine çevirerek, “Gidebilir miyim, anne?” diye sordu.

Shmi gülümsedi. “Anakin. Bu sana sunulan bir fırsat. Kullanıp kullanmamak sana kalmış.”

Anakin bir an tereddüt edip dedi ki, “Gitmek istiyorum.”

“O zaman eşyalarını topla,” dedi Qui-Gon. “Fazla zamanımız yok.”

“Yaşasın!” diye bağırdı Anakin ve odasına koştu ama birden farkına vardığı acı gerçekle donup kaldı. Önce Qui-Gon’a sonra annesine ve tekrar ona baktı. “Ya annem? O da özgür mü?” dedi.

“Anneni de kurtarmaya çalıştım, Ani,” dedi Qui-Gon, “fakat Watto yanaşmadı.”

Ne? Anakin sanki tekme yemiş gibi hissetti. Yavaşça annesinin yanına gidip dedi ki, “Sen de bizimle geleceksin, değil mi, anne?”

Hâlâ tezgahta oturmakta olan Shmi uzanıp Anakin’in elini tuttu. “Oğlum, benim yerim burası,” dedi. “Geleceğim burada. Senin ise kendin için bunu değiştirmenin zamanı geldi.”

Anakin’in yüzü asıldı. “Ben değişmesini istemiyorum.”

“Değişimi istesen de durduramazsın,” dedi Shmi, “güneşin batışını engelleyemediğin gibi.” Sonra oğlunu kendine çekip sıkıca sarıldı. “Seni çok seviyorum,” dedi. Ardından oğlunu bir kol uzaklığında tutup dedi ki, “Şimdi acele et.” Onu odasına çevirip hafifçe itti ama isteksizliği her halinden belliydi.

İskelet halindeki C-3PO kapalıydı ve Anakin odaya girdiğinde bir heykel gibi sessizce onu bekliyordu. Anakin droidin boynundaki düğmeyi açtı ve C-3PO’nun gözleri aydınlandı. “Oh!” dedi droid, sanki kendisini ayakta dikilir halde bulduğu için şaşırmıştı. “Olamaz.” Sonra da çocuğu gördü. “Oh! Merhaba, Efendi Anakin.”

Anakin eşyalarını toplarken, “Pekala, Threepio. Artık özgürüm ve bir uzay gemisiyle gideceğim,” dedi.

“Efendi Anakin, benim yapımcım sizsiniz ve sizin hep iyi olmanızı dilerim. Diğer taraftan biraz daha... tamamlanmış olmak hoşuma giderdi.”

“Seni bitirmeye fırsatım olmadığı için üzgünüm, Threepio,” dedi Anakin, eşyalarını bir torbaya doldururken. “Seni tamir etmeyi özleyeceğim. Sen çok iyi bir dosttun.” Anakin torbayı omzuna astı ve ekledi, “Anneme seni satmamasını ya da elden çıkarmamasını söyleyeceğim.”

C-3PO’nun başı hafifçe titredi ve endişeyle,“Satmak mı?” dedi.

“Hoşçakal,” dedi Anakin odadan çıkarken.

“Olamaz!” diye heyecanla bağırdı arkasından droid. Qui-Gon ve Shmi odasından çıkan Anakin’e baktılar. Anakin’in aklına vücuduna yerleştirilmiş patlayıcı geldi. Qui-Gon’a bakarak, “Tatooine’den ayrıldığımda patlamayacağıma emin misin?” diye sordu.

“Watto’ya implantındaki vericiyi kapattırdım,” dedi Qui-Gon. “Gideceğimiz yere varınca implantı da çıkartırız.”

“Tamam, öyleyse,” dedi Anakin. “Herhalde yola çıkmaya hazırım.”

Anakin, annesi ve Qui-Gon’la birlikte evden çıkana kadar bir daha Tatooine’e dönüp dönmeyeceğini hiç düşünmemişti. Ya hiç dönemezse? Bir anda bacaklarının dermanının kesildiğini hissetti, sanki artık onu taşıyabilecek halde değildiler. Bunu düşünmek bile ona zor geliyordu. Jedi’ın Tatooine’e gelmesinden beri gerçekleşenler sanki rüya gibiydi.

Annesine hoşçakal derken göğsünde bir sızı hissetti ama Qui-Gon’u hayal kırıklığına uğratmamak için elinden geldiğince gizlemeye çalıştı. Qui-Gon’la birlikte yürürken önündeki yola yoğunlaşmaya çalıştı ama attığı her adımda sanki biraz daha ağırlaşıyordu. Biraz yürüdükten sonra durdu ve dönüp annesine koştu.

Shmi diz çöktü ve Anakin’e tüm gücüyle sarıldı. Artık gözyaşlarını tutamayan Anakin ağlamaya başladı.

“Yapamam, anne. Gidemem.”

“Ani,” dedi Shmi, onu kol uzaklığında tutarak, acı içerisindeki yüzüne baktı.

“Seni tekrar görebilecek miyim,” dedi Anakin.

“Kalbin sana ne söylüyor?”

Anakin kalbinin sesini dinlemeye çalıştı ama tek hissettiği acıydı, “Öyle umuyorum,” dedi ve ekledi, “Evet... Sanırım.”

“Öyleyse birbirimizi tekrar göreceğiz demektir.”

Anakin güçlükle yutkundu. “Geri dönüp seni serbest bırakacağım, anne. Söz veriyorum.”

Shmi gülümsedi. “Şimdi cesur ol ve arkana bakma. Arkana bakma.”

Anakin, annesinin dediğini yaptı ve başını öne eğip Qui-Gon’un peşisıra yoluna devam etti. Sanki serbest bıraksa bacakları tekrar annesine koşacakmış gibi, attığı her adımda kendini kontrol ediyordu. Qui-Gon’un adımlarına ayak uydurmaya çalışarak hızını arttırdı. Hıçkırdı ve boğazının kupkuru olduğunu fark etti. Sıcak hava sayesinde gözyaşlarını silmek zorunda kalmamıştı, buharlaşıp uçup gittiler.

Mos Espa’dan çıkan Qui-Gon ve Anakin pazar yerine uğradılar ve Anakin, arkadaşı meyve satıcısı yaşlı bir kadın olan Jira’ya hoşçakal dedi. Küçük meyve tezgahının arkasında oturan Jira’nın yaşlı yüzü Anakin’in geldiğini görünce aydınlandı. Anakin bağırdı, “Özgürüm.” Jira’nın cevap vermesine fırsat bırakmadan kazandığı paralardan çıkararak, “Al. Kendine bir soğutucu ya da her ne istersen al,” dedi.

Şaşıran Jira bir an durdu ve dedi ki, “Sana sarılabilir miyim?”

“Tabii ki,” dedi Anakin ve Jira’nın yanına geldi.

“Seni özleyeceğim, Ani,” dedi Jira, Anakin’i bırakırken. “Sen galaksideki en iyi çocuksun.” Parmağını ona doğru sallayarak ekledi. “Kendine dikkat et.”

“Tamam,” dedi Anakin. “Ederim. Hoşçakal.” Qui-Gon’la yoluna devam etti.

Anakin ve Qui-Gon, Mos Espa’nın dışına çıktıklarında, Anakin garip bir hisse kapıldı... sanki takip ediliyoruz. Acaba bahsetmeye değer mi diye düşündü ama az sonra Qui-Gon durdu açtığı ışın kılıcını arkalarındaki bir şeye savurdu. Bir kez daha Jedi’ın çevikliğine hayran kalan Anakin, ışın kılıcı hemen arkalarında havada duran küre şekilli bir kaldırıcıyı ikiye bölerken nefesini tuttu.

Aracın parçaları kumun üzerine yayıldı. Qui-Gon hâlâ kıvılcım saçan parçaları incelemek için eğildi.

“Bu nedir?” dedi Anakin.

“Bir prob droidi,” dedi Qui-Gon. “Çok ilginç. Daha önce gördüklerime benzemiyor.”

Anakin prob droidlerini daha önce de duymuştu. Bulundukları yeri korumakla görevli güvenlik droidlerine benzerlerdi ama özel sensörlere sahiptiler ve casusluk için programlanmışlardı. Bazılarının silah taşıdığını da duymuştu ve Hutt’lar onları suikastçı olarak kullanırdı.

Prob droidinin bilinmeyen sahibini görme umuduyla etrafına bakan Qui-Gon doğruldu ve “Haydi,” dedi. Döndü ve Anakin’i de önüne katıp koşmaya başlayarak Mos Espa’dan uzaklaştı ve çöle girdiler.

Anakin, kum tepeleri üzerinde koşan uzun boylu Jedi’a ayak uydurabilmek için elinden geleni yaptı. Ama Kraliçe Amidala’nın gemisini gördüklerinde Jedi’ın oldukça arkasında kalmıştı. Anakin hiç böyle bir gemi görmemişti. Yüzeyi öyle parlaktı ki yansıması neredeyse kör ediciydi ve Anakin gemiye ancak gözlerini kısarak bakabildi. Qui-Gon’un o kadar arkasında kalmıştı ki gemiye hiç varamayacağından korktu.

“Qui-Gon, bekle!” diye bağırdı Anakin, kumların üzerinde bata çıka yürürken. “Yoruldum!”

Qui-Gon döndü ve Anakin Jedi’ın kendisine bakmak için döndüğünü sandı, fakat o anda arkasından yaklaşan motor uğultusunu duydu. Qui-Gon bağırdı, “Anakin! Eğil!”

Anakin’in kendini yere atmasıyla tırpan şekilli speeder’ın üzerinden geçmesi bir oldu. Anakin başını kaldırdığında elinde ışın kılıcı olan siyah kıyafetli bir adamın speeder’dan atladığını gördü. Başıboş kalan speeder yoluna devam ederken, Qui-Gon tam zamanında kılıcını açıp saldırganın hamlesini kesti.

“Koş!” diye bağırdı Qui-Gon Anakin’e. “Onlara hemen kalkmalarını söyle.“

Anakin hiç soru sormadan denileni yaptı. Ayağa kalkıp koşarken kara savaşçının kırmızı ve siyah işaretlerle kaplı yüzünü gördü. Anakin hangisinin adamın derisinin, hangisinin de dövmesinin rengi olduğunu anlayamamıştı. Koşmaya devam etti. Mos Espa’dan beri devam eden yolculuk yüzünden zaten yorgun olmasına rağmen hayatında hiç koşmadığı kadar hızlı koştu. İniş rampasına zıplayıp hemen geminin içine girdi. Hemen içeride, Padme’yi deri giysili uzun boylu bir adamla konuşurken buldu.

“Qui-Gon’un başı dertte!” diye bağırdı nefes nefese. “Hemen kalkmanızı söyledi! Şimdi!”

Adam Anakin’e bakıp sordu. “Sen de kimsin?”

“Bir dost,” dedi Padme ve nefesi kesilmiş çocuğu kolundan tutup geminin köprüsüne götürdü. Adam da onlarla birlikte köprüye girdi, içeride iki kişi daha vardı. Biri yaşlı ve pilot üniformalı diğeri ise genç ve cübbeliydi.

“Qui-Gon’un başı dertte,” dedi Padme ve Anakin’in peşinden gelen adam.

Cübbeli genç adam pilotun yanına gelip “Kalkalım,” dedi. Ardından da eğilip pencereden dışarı baktı ve işaret ederek, “Orada. Alçaktan uç,” dedi.

Anakin, cübbeli adamın yanında durup dışarıda kara savaşçıyla dövüşen Qui-Gon’a baktı. Qui-Gon’u daha yeni tanımış ve her zaman Jedi’ların yenilmez olduğunu düşünmüştü ama şimdi Qui-Gon’un durumu için fazlasıyla endişe ediyordu.

Geminin motorları ateşlendi ve ardından yükselip Qui-Gon’a doğru gitmeye başladı. Anakin savaşan adamların üzerlerinden geçerlerken nefesini tuttu, daha sonra da ileriyi gösteren monitöre baktı. Az sonra Qui-Gon içeri girdi ve yere kapaklandı. Anakin, Qui-Gon’un geminin hâlâ açık olan rampasına sıçradığını fark etti. Başardı!

Cübbeli adam ona doğru koştu, Anakin de peşinden gitti. Qui-Gon, Anakin’i Jedi çırağı Obi-Wan Kenobi’ye tanıtırken hâlâ nefes nefeseydi.

Anakin’in Tatooine’den ayrılışını bir seri baş döndürücü olay izledi: Gökdelenlerle kaplı, Galaksi Senatosu ve Jedi Tapınağı’nın bulunduğu, Coruscant’a varış; Yoda, Mace Windu ve Jedi Yüksek Konseyi’nin diğer üyeleriyle tanışma ve onların Güç dedikleri bir şeydeki yeteneğinin test edilmesi; Konsey’in Qui-Gon’un Anakin’i Jedi olarak eğitmesi teklifini reddetmesi, Qui-Gon’un Anakin’in “Seçilmiş Kişi” olduğu yönünde ısrarına rağmen.

Anakin’in aklı karışmıştı. “Seçilmiş Kişi mi? Ne için seçilmiş?”

Anakin henüz neler döndüğünü tam olarak anlayamadan, Neimoidialı Ticaret Federasyonu’nun droid ordusu tarafından işgal edilen Naboo’ya Kraliçe Amidala’yı geri götüren Qui-Gon ve Obi-Wan’la birlikte tekrar yola düşmüştü. Anakin güvenlik nedenleriyle hizmetçi kız gibi davranan Padme Naberrie’nin aslında Naboo Kraliçesi Padme Amidala olduğunu öğrendiğinde hayrete düşmüştü.

Bir anda kendisini Naboo halkı ve Ticaret Federasyonu’nun droidleri arasında süren bir savaşın içerisinde bulan Anakin, Qui-Gon ve Obi-Wan Tatooine’de karşılaştıkları aynı kara savaşçıyla tekrar karşı karşıya geldiklerinde bir avcı uçağının kokpitine saklandı. Anakin’in bu uçağı kullanarak Federasyon’un droid kontrol gemisini yok etmek gibi bir amacı olmasa da bu başarısı bir anda savaşın gidişatını değiştirmişti.

Savaşın ardından Anakin, Obi-Wan’ı kraliçenin sarayında gördü. Obi-Wan çok üzgündü ve Anakin ne olduğunu anlamıştı. Qui-Gon ölmüştü.

Üç gün sonra, Jedi Konseyi Qui-Gon’un son dileğini yerine getirerek Anakin’in Obi-Wan’ın çırağı olmasına izin verdi. Anakin, eski Naboo Senatörü, yeni Şansölye Palpatine’in bile kendisinin droid kontrol gemisini yok etmedeki başarısını duyduğunu öğrenince, Tatooine’den gelen bir kölenin hayal bile edemeyeceği şeyleri başardığını anladı.

Ama maceraları daha yeni başlıyordu.





Ara Bölüm


Darth Vader, Qui-Gon Jinn genç Anakin Skywalker’ı hiç bulmasaydı neler olurdu, diye hiç düşünmemişti ya da Anakin o pod yarışını kazanamasaydı. Naboo’da Sith Lordu Darth Maul’la yapılan düellodan Obi-Wan Kenobi değil de Qui-Gon sağ olarak çıksa, Anakin’in hayatının seyri nasıl devam ederdi diye de düşünmemişti. Tatooine’de Qui-Gon hiçbir şeyin tesadüfen olmadığını söylemişti ve Vader pek çok konuda Qui-Gon’la aynı fikirde olmasa da bu konuda kendisiyle hemfikirdi çünkü Vader da kadere inanırdı.

Anakin’in Tatooine’den ayrılıp Jedi olması gibi, sonradan başına gelen her şeyin de onun kaderi olduğuna inanmıştı. Hayatı nasıl olabilirdi diye düşünmenin zaten hiçbir anlamı yoktu.

Şimdi, Endor yolunda olan, siyah maskeli Kara Lord, Luke Skywalker’ın kendi kaderini tayin edebilmekle ilgili bir fikri var mı, diye düşündü. Benimle dövüşürse yenilecek.

Yine de eğer Luke, karanlık tarafa hiç direniş göstermeden, kısa süre içinde teslim olursa Vader büyük hayal kırıklığına uğrardı. Nihayetinde Anakin Skywalker da bir zamanlar genç bir adamdı ve kolay kolay teslim olmamıştı...





Bölüm 6


Obi-Wan Kenobi’nin Padawan çırağı olarak Anakin, Jedi Şövalyesi olabilmek için yanıp tutuşuyordu. Diğer taraftan Jedi Tapınağı’nın kutsal koridorları pek de heyecan verici değildi ve Jedi Üstatları, Anakin’in kendisini Güç ve Jedi tarihiyle ilgili çalışmalara adaması konusunda ısrarlıydılar.

Tüm yaşayan canlılar tarafından üretilen bir enerji alanı olan Güç’ün doğasını ve tüm evreni kapsayıp birbirine bağladığını öğrenmişti. Kadim Jedi’lar Güç’ü nasıl kullanacaklarını öğrenmiş ve onu kendilerini düşünmeden diğerlerine yardım etmek için kullanmayı seçmişlerdi. Güç’te iki taraf vardı: Bilgi, huzur ve esenlik bahşeden aydınlık taraf; öfke, nefret ve saldırganlıkla beslenen karanlık taraf. Uzun zaman önce bir grup Jedi karanlık tarafa dönmüş ve uzayın bilinmeyen bir bölümüne sürülmüşlerdi. Orada Sith ırkını yönetmeye başlayarak kendilerine Sith Lordları adını verdiler. Jedi’lar Qui-Gon’un katilinin, Cumhuriyet bölgesinde bin yıldan beri ilk kez görülen, bir Sith Lordu olduğunu öğrenmişlerdi.

Anakin, tüm canlılarda var olan mikroskobik yaşam formları, midi-chlorian’ları ve onların seviyesinin bir Jedi’ın gücünün seviyesini de belirlediğini öğrenmişti. Yapılan kan testine göre Anakin’in vücudunda bilinen tüm Jedi’larınkinden daha fazla midi-chlorian vardı, Üstat Yoda’dan bile çok. Bu nedenle bazı Jedi’lar onun ileride gelmiş geçmiş en güçlü Jedi olabileceğine inanmaya başlamışlardı.

Jedi Arşivleri, interaktif eğitim araçları olarak kullanılan kadim hologramlarla, yani Jedi holokron’larıyla doluydu. Bu holokron’lar sayesinde Anakin, Sith’leri yok edip Güç’e dengeyi getirecek kişi olan, Seçilmiş Kişi kehanetiyle ilgili çok daha fazla şey öğrenmişti. Kehanetin sonuçlarının ne olacağını pek idrak edemese de Qui-Gon kendisinden Jedi Konseyi’ne Seçilmiş Kişi olarak bahsettiğinde, çok ama çok gurur duymuştu.

Fakat Anakin, Obi-Wan tarafından seçilmediği için de içerlemişti, çünkü onu sadece Qui-Gon’un son dileğine hürmeten kabul etmişti. Anakin, hemen hemen diğer tüm Padawan’lar gibi çocukluğundan beri Tapınak’ta eğitim almadığı için, Jedi Üstatları’ndan bazıları diğer öğrenciler gibi disiplinli olmadığı gerçeğini kabul etmişlerdi. Fakat yeteneklerini sergilediği zaman kibirli davranışlarına da nispeten hoşgörüyle yaklaşılmıştı.

Güç’teki kudretim bazı öğretmenleriminkinden daha fazla,” diye içinden geçirdi Anakin, “ve onlar da bunu biliyor.

Heves gibi, gurur ve kibir de Jedi’larca kabul edilemez niteliklerdi, bu kişi Seçilmiş Kişi olsa bile. Pek çok Jedi ondan gözünü ayırmıyordu.

Kıskanıyorlar hepsi bu!

Anakin, Obi-Wan’dan övgü aldığında sevinir ama azarlandığında da hiç hoşuna gitmezdi. Obi-Wan, ona sürekli olarak Qui-Gon’un da kendisini Güç konusunda dikkatli olması için uyardığını hatırlatsa da, Anakin en ufak bir eleştiriye dahi tahammül edemezdi.

Önce bana elimden geleni yapmamı söylediler şimdi de çok ileri gidiyorsun diyorlar.

Obi-Wan cana yakın birisiydi. Anakin’in yetişme tarzının ve sahip olduğu yeteneklerin, onu diğer Padawan’lardan ayırdığını ve bazı Jedi Üstatları’yla arasına mesafe girmesine neden olduğunu biliyordu. Nihayetinde Anakin’in “Efendi” kelimesiyle arası hiç de iyi değildi.

Onlar köle olarak doğmanın ne demek olduğunu bilmezler.

Öfke kadar sevgiyi de uzak tutan ve bu tür duyguların Jedi’ların yargılarını gölgeleyip olumsuz düşünce ve eylemlere yol açtığını kabul eden bir düşünceyi de tam olarak içine sindirememişti. Çocuk, annesini unutmadığı gibi onu sevmeyi de unutmuş değildi. Onu özlemeden de edemiyordu ve Jedi Tarikatı’nın akrabalarla teması hoş görmeyen politikasından da rahatsızdı.

Neden annemi kurtarmama yardım etmiyorlar? Bu adil değil! Bu doğru değil!

Obi-Wan, defalarca ona Jedi’ların Jedi Konseyi’nin talimatlarına itaat etmek zorunda olduğunu ve Güç’ün kişisel amaçlar için kullanılmaması gerektiğini açıklamıştı. Anakin’e, Tatooine’deki bir köleyi kurtarmanın diğerlerinin ölümüne yol açacağını çünkü köle tacirlerinin onları serbest bırakmaktansa öldürmeyi tercih edeceğini anlatmıştı. Üstelik Jedi’lar Galaksi Senatosu’na karşı da sorumluydu ve şu an için Tatooine’de olup bitenler Senato’nun pek de umurunda değildi.

“Neden Jedi’lar diğerlerine hesap vermek zorunda?” diye düşündü Anakin.

Anakin, her ne kadar kendisini bir zamanlar sahip olduğu köle kimliğinden kurtarmak için çaba harcasa da, Tatooine’de yaşarken sahip olduğu ve kendisini tanımlayan diğer niteliklerinden vazgeçememiş ya da vazgeçmemişti. Hâlâ itibar kazanmak, maceralara atılmak istiyordu ve kendisini rekabetlerde kanıtlama ve heyecan yaşama isteğini de kaybetmemişti.

Yıllar boyunca, Anakin’in eylemlerinin çoğu Üstatlarının sabırlarını sınamıştı. On iki yaşında, Coruscant’taki Galactic City’nin en alt katlarındaki yasa dışı çöp kuyusu yarışlarına katılmıştı. On üç yaşındayken ilk ışın kılıcını yapmış ve o kılıçla kısa süre sonra köle taciri Krayn’ın canını almıştı. On beş yaşında, Obi-Wan’la birlikte Euceron gezegenindeki Galaksi Oyunları’nda iyi niyet elçisi olarak görev yaparken, bir köleyi özgürlüğüne kavuşturmak için yasa dışı pod yarışlarına katılmıştı. On yedi yaşında, diğer bir Padawan’la olan rekabeti kadim Sith anavatanı Korriban’da talihsiz bir şekilde sonuçlanmıştı. Ertesi yıl beklenmedik olaylar neticesinde, çocukken rakibi olan Sebulba’yla Ryloth’taki pod yarışlarında mücadele etmişti.

Sonunda Anakin, Obi-Wan’ın kendisinden umudu kesmeyen son Jedi olduğunu anlamıştı. Obi-Wan’ı hiçbir zaman görmediği babası gibi görüyordu, aslında Qui-Gon Jinn bu role ondan daha yakındı. Zaman içerisinde, Anakin ve Obi-Wan birbirlerine güvenmeyi öğrenmişler ve yakın arkadaş olmuşlardı. Obi-Wan ve Qui-Gon’un eski ortaklıkları gibi, onlar da yetenekli bir takım olarak ün salmışlardı ve birbirlerinin varlığını uzak mesafelerden hissedebilecek konuma gelmişlerdi. Çoğunlukla diplomatik görevlere gitmiş olsalar da pek çok tehlikeli görevin de üstesinden gelmişlerdi.

Şansölye Palpatine’in, kendisiyle ve yaptıklarıyla yakından ilgilenmesi Anakin’i fazlasıyla şaşırtmıştı. Palpatine, her fırsatta Anakin’e onun rastladığı en yetenekli Jedi olduğunu söylemiş, hatta günün birinde Üstat Yoda’dan bile daha güçlü olacağını eklemeyi de ihmal etmemişti.

Fakat ne Anakin’in sahip olduğu güçlere duyduğu güven, ne tüm başarıları ve zaferleri, ne Naboo Savaşı’nı takip eden yıllar boyunca aldığı dersler, hiçbir şey onu yirmi yaşında Padme Amidala’yla tekrar görüştüğünde yaşayacakları için hazırlamaya yetmemişti.

“Ani?” dedi Padme, Coruscant’taki dairesinde Obi-Wan’ın yanındaki uzun boylu genci görünce. İki Jedi, Ansion’daki bir sınır anlaşmazlığının çözümünden yeni dönmüş ve Padme’yle görüşmeleri yönünde talimat almışlardı. Padme, ikinci kez seçildiği Naboo Kraliçesi görevini tamamladıktan sonra anavatanına hizmet etmek için senatör olmuştu. Dairede ayrıca Jar Jar Binks ve Naboo güvenlik subayı da vardı. Padme ve Jar Jar, Obi-Wan ve Anakin’i on yıldır görmemişti ve Anakin’e bakakalan Padme, “İnanılır gibi değil, ne kadar büyümüşsün,” dedi.

Olgun davranmaya çalışan Anakin düşünmeden cevap verdi, “Sen de öyle.” Söyleyecek daha aptalca bir şey bulamadın mı? Onu son gördüğümde ondan kısaydım. Durumu toparlama ümidiyle devam etti, “Yani güzelleşmişsin demek istedim.” Bu da ne demek şimdi? “Yani bir senatöre göre.” Buradaki herkes artık salağın teki olduğumu düşünüyordur.

Padme güldü. “Ani, sen hep benim Tatooine’de tanıştığım o küçük çocuk olacaksın.”

Anakin bir an berbat hissetmişti. Padme’yle karşılaştıkları günden beri onu düşünüyordu ve “o küçük çocuk,” olarak hatırlanmak hiç de hoşuna gitmemişti.

Hatırladığımdan bile daha güzel.

Eski dostlar bir araya geldikleri için mutlu olsalar da, onları bir araya getiren neden hiç de iç açıcı değildi.

Galaksi Senatosu öylesine yoldan çıkmıştı ki pek çok dünyanın vatandaşları Cumhuriyet’e olan bağlılıklarını sona erdirip kendi rejimlerini kurmak istiyorlardı. Eski bir Jedi olan karizmatik Kont Dooku bu ayrılıkçı hareketleri organize etmeye başlamıştı ve çoğu bu durumun büyük bir iç savaşla sonuçlanacağını düşünmeye başlamıştı. Jedi Tarikatı böylesine büyük bir çatışmaya karşı hazırlıksız olduğu için pek çok senatör, Cumhuriyet’i korumak için bir ordunun kurulmasını istemişti.

Barışçı bir çözüm bulma umuduyla Askeri Yapılanma Kanunu’na karşı oy kullanmak için Coruscant’a gelen Senatör Amidala, gezegene vardığında az daha bir suikastın kurbanı oluyordu. Kendisine kurulan pusuda gemisi yok olurken muhafızlarından birinin de dahil olduğu altı kişi hayatını kaybetmişti. Şansölye Palpatine’in isteği üzerine Obi-Wan ve Anakin, Padme’yi korumakla görevlendirilmişti.

Daha da kötüsü, son birkaç haftadır Anakin, annesinin tehlikede olduğuyla ilgili rüyalar görmekteydi. Acaba rüyalar, Padme’nin başına geleceklerin bir alameti mi, diye düşündü önce ama daha sonra bu imgelemlerin farklı olduğunu anladı. Kabuslarından birinde, annesi camdan bir heykele dönüşüp gözlerinin önünde dağılıyordu. Bu sadece kötü bir rüya, diyerek kendisini ikna etmeye ve o anki görevine odaklanmaya çalıştı.

Padme, onlara gizemli suikastçıyı yakalayabilmeleri için kendisini yem olarak kullanmalarını önerdi.

Planı duyan Anakin, “Bu kötü… yani iyi bir fikir değil, Senatör,” dedi. Yanı başında R2-D2 da aynı fikirde olduğunu gösterir şekilde bipledi. Anakin, Padme’yle kendi dairesinde başbaşa olmaktan son derece memnun olsa da şu anda Obi-Wan’ın da, Jedi Konseyi’yle görüşmek yerine, yanlarında olmasını diledi. Belki o Padme’yi fikrinden vazgeçirebilirdi.

“Beni başka bir daireye taşımak sadece diğer bir saldırıyı geciktirir,” dedi Padme.

“Fakat sizin önerdiğiniz şey çok tehlikeli. Size zarar gelebilir.”

“Bu da mümkün,” dedi Padme. “Fakat bu dairede bir saldırıya karşı hazırlanır ve gerekli her tedbiri alırsak suikastçıya karşı avantajlı konumda olmaz mıyız? Üstelik Artoo da yardım eder...”

Gözlerini Padme’den kaçıran Anakin başını iki yana salladı, “Çok riskli olur. Kim bilir belki de suikastçılar bir ordu gibi kalabalıktır.”

Padme, Anakin’e yanaşıp onu tekrar kendisine bakmak zorunda bıraktı. “Ölmeye meraklı değilim, Anakin. Ama birileri beni öldürmek istediği için daha fazla masum insanın ölmesini istemiyorum. Eğer bu dediğimi anlayabiliyorsan bana yardım edersin.”

Padme’nin peşinde olanların hakkından gelmeyi çok istiyordu ama Obi-Wan’ın, Padme’nin yem olarak kullanılmasına razı olmayacağını da biliyordu. Aklındaki bu düşünceye rağmen, “Tamam, Senatör. Size yardım edeceğim,” dedi Anakin.

Obi-Wan’ın akşamın geç saatlerine kadar bu plandan haberi olmayacaktı, o zamanda Padme çoktan yatmış olacaktı. Tüm hazırlıklarına ve R2-D2’nun bekçiliğine rağmen Obi-Wan ve Anakin, uyumakta olan senatörün dairesine girip yatağına doğru süzülen bir çift ölümcül kouhun’u –küçük ve öldürücü arthropodlar– son anda engelleyebilmişlerdi. Bu kouhun’ları salan suikatçiyi yakalamak içinse çok daha hızlı davranmaları gerekecekti.

Airspeeder ve içgüdüleriyle yol alan Jedi avını kalabalık bir gece kulübünün önüne kadar, Galactic City’nin göklerinde ve sokaklarında 100 kilometreden daha uzun bir yol boyunca takip etmişti. Suikastçı dişi bir insan gibi görünse de aslında siyah ve elastik bir kıyafet giyen bir Clawdite şekil değiştiriciydi. Gece kulübünde Jedi’ı sırtından vurmaya kalkınca ışın kılıcıyla kolu kesilmişti. Clawdite, Obi-Wan kendisini kulüpten dışarı taşıdığında hâlâ şoktaydı. Anakin de onun yanındaydı ve alev alev yanan gözlerindeki öfke çevredeki meraklıları uzak tutmaya fazlasıyla yetiyordu.

Clawdite acıyla inlerken Obi-Wan da onu sakinleştirmeye çalıştı. Anakin, ondan bazı cevaplar alana kadar bayılmamasını umuyordu. Obi-Wan, Clawdite’ın gözlerine bakarak, “Öldürmeye çalıştığın kişinin kim olduğunu biliyor musun?” dedi.

“Naboo’lu bir senatör,” diye mırıldandı Clawdite.

“Seni kim kiraladı?”

İnsan görüntüsünü korumaya çalışırken yüz kasları kasıldı. Mırıldandı, “Sadece bir iş.”

Clawdite’ın yanına gelip diz çöken Anakin, bu yaratığın Padme’yi öldürmeye kalkıştığını düşündükçe öfkesinin de arttığını hissetti, “Sadece bir iş.” Soğukkanlılığını korumak için elinden geleni yaparak eğildi ve sordu, “Seni kim kiraladı? Söyle bize.”

Clawdite’ın gözleri Anakin’e döndü. Hemen cevap veremeyince Anakin gürledi, “Derhal konuş!”

Clawdite yutkundu, “Bir kelle avcısıydı adı da -”

Cümlesi “zıpp” diye gelip onu ensesinden vuran bir şeyle yarıda kaldı. Anakin ve Obi-Wan hemen dönüp o şeyin geldiği yer olan çatıya baktılar. Jetpack takmış zırhlı bir adam gökyüzüne yükselerek gözden kayboldu.

İki Jedi, tekrar derisi yeşile, görüntüsü de orijinal şekline dönen Clawdite’a baktılar. “Wee shahnit... sleemo,” dedi ve başı yana düştü.

Hutt lisanını iyi bilen Anakin suikastçının son sözlerini anlamıştı: İkiyüzlü kelle avcısı. Keşke bunu diyeceğine asıl adını deseydi diye düşündü.

Obi-Wan uzanıp Clawdite’ın ensesindeki şeyi aldı. Bu sinsi şeyin uzun mesafede dengesini sağlaması için küçük kanatçıkları ve ucunda da bir enjektör vardı. “Zehirli dart,” dedi Obi-Wan.

Anakin en azından Padme’yi bir suikastçıdan kurtarmış olduğu için rahatlamıştı. Clawdite’ın cesedine baktı. “Bunu hak ettin.”

Ardından da titredi. Birinin ölümü hak ettiğini düşünmenin Jedi’ların tarzı olmadığını biliyordu.

Ama böyle düşünmekten de kendini alıkoyamıyordu.





Bölüm 7


Senatör Amidala hâlâ tehlikede olduğundan Jedi Konseyi Obi-Wan’a kimliği belirsiz kelle avcısını takip etme görevini verirken, Anakin de Naboo’ya geri dönen Padme’ye refakat edecekti. Padme’nin nerede olduğunu kimsenin bilmemesi için o ve Anakin kılık değiştirerek R2-D2’yu da yanlarına alarak bir yük gemisiyle Naboo’ya gitmeye karar verdiler. Anakin, Padme’nin güvenliği nedeniyle fazlasıyla endişeliydi ama bir yandan da bu göreve çıkmış olmaktan mutluydu –Üstadı olmadan ilk resmi göreviydi- çünkü bu sayede çocukluğundan beri hayran olduğu genç kadınla daha fazla zaman geçirebilecekti.

“Acaba onun da bana karşı bir şeyler hissediyor olması mümkün mü?” diye düşünmeden edemiyordu.

Naboo’ya giden yük gemisinin içerisinde kasara altında diğer yolculardan ayrı olarak yerleştiler. Anakin uzun yolculuk sırasında uyuma fırsatı bulmuş ama kabuslar yine peşini bırakmamıştı. Uykusunda mırıldandı, “Hayır, hayır, anne, hayır...” aniden uyandı. Padme yanı başında durmuş ona bakıyordu. Şaşkın bir şekilde Anakin de ona baktı ve sordu, “Ne?”

“Kabus görüyor gibiydin.”

Anakin cevap vermedi. Fakat daha sonra birlikte yemek yerlerken Padme tekrar konuyu açtı, “Rüyanda anneni görüyordun, değil mi?”

“Evet,” dedi Anakin. “Tatooine’den ayrılalı uzun zaman oldu. Onu unutmaya başladım ve bu hoşuma gitmiyor. Kısa süre önce onu rüyalarımda görmeye başladım... Çok gerçekçi ve korkutucu rüyalar. Onun için endişeleniyorum.”

O sırada R2-D2 yanlarına gelip bir şeyler söyledi. Yük gemisi Naboo’ya varmıştı.

Anakin, Naboo’da Padme’nin yanından bir an olsun ayrılmadı ve sonunda ailesiyle de tanıştı. Padme, başta ona kendisinin her hareketini taklit eden pek haz etmediği gölgesi gibi davranmıştı. Anakin onunla ilgili daha çok şey öğrenmeye çalıştıkça, Padme de elinden geldiğince kişisel bilgilerini gizliyor, hatta merak edip de soran kız kardeşine bile aralarında iş ilişkisinden başka hiçbir şey olmadığını söylüyordu.

Fakat günler geçtikçe bu hiç peşini bırakamayan genç adama alışmaya başlamış ve konuşmaları da güvenlik ve siyasetle ilgili konlardan daha kişisel meselelere kaymaya başlamıştı. Anakin, Padme’nin önceden sosyal yardım görevlisi olarak çalıştığını ve Naboo’daki en sevdiği yerleri öğrenmişti.

Anakin, Tatooine gibi sıcak bir yerde büyüdüğü için gittiği dünyaların çoğu ona soğuk gelirdi ama Naboo’da, Padme’nin yanındayken –hayatında ilk kez- kendini gerçekten huzurlu hissediyordu. Ve mutlu.

Göle bakan bir evin bahçeli terasında duruyorlardı. Padme, sırtı ve kolları açık bir elbise giymişti ve Anakin tereddüt ederek eğilip onu öptü. Padme itiraz etmemişti ama dudakları buluştuktan bir iki saniye sonra kendisini geri çekti, “Hayır.”

Başını çevirip önlerinde uzanan göle bakmaya başladı.

“Bunu yapmamalıydım,” dedi Padme.

Anakin, Coruscant’ta karşılaşmalarından beri onu öpmek istiyordu ama değil buna teşebbüs etmek aslında bunu düşünmemişti bile. Padme’nin de itiraz etmeyip onu öpmesi belki de hayatının en mutlu anıydı ve aniden reddedilince yıkılmış, utanmış ve aklı karışmıştı. O da yüzünü göle çevirerek, “Üzgünüm,” dedi.

Benim sana karşı hissettiklerimi, sen de bana karşı hissetmediğin için üzgünüm.

Anakin bu olay hiç yaşanmamış gibi davranmaya çalıştı. Ama gölde yaşanan bu olaydan sonra Padme’yle geçen her dakika ona işkence gibi geliyordu, sanki kalbinden yaralanmış ve acı çekiyordu. Duygularına daha fazla karşı koyamayıp Padme’yle konuşmayı denedi, ama o da kendisine Jedi’ların evlenmesinin yasak olduğunu hatırlatarak kendisinin de aşık olmaktan çok daha önemli görevleri olan bir senatör olduğunu söyledi. Anakin ona ilişkilerini gizli sürdürebileceklerini söylediği zamanda yalanla yaşayamayacağını söyleyerek reddetmişti.

Anakin, Jedi Tarikatı’ndaki yerini sorgulamaya başlamıştı. Uyması gereken kuralları ve meditasyon ve eğitime ayırdığı zamanı ne kadar düşünürse, yaptığı kişisel fedakarlığın mantığını da o kadar sorgulamaya başlamıştı. Padme’yle elimden geldiğince ilgilenmenin neresi yanlış? Ya da hâlâ annemi özleyip onun için endişelenmemin? Jedi olduğundan beri ilk kez ciddi şekilde ışın kılıcını teslim edip, Tarikat’ı terk ederek sıradan bir vatandaş gibi yaşamayı düşünmeye başlamıştı.

Kendisini başka bir iş yaparken düşünmeye çalıştı. Pilot ya da tamirci olarak iş bulabileceğinden emindi. Acaba bu tür işlerde çalışmak beni mutlu eder mi? Cevap hemen zihninde belirdi: Onu mutlu edecek tek şey Padme’yle birlikte olmaktı.

Ama ya Jedi olmayı bıraktığım zaman Padme benimle birlikte olmak istemezse? O zaman ne olacak? Bunu düşünmek bile istemiyordu.

Anakin’in duygusal uyanış süreci acı olsa da uyuması daha da acıydı.

Bir sabah evin balkonunda gözleri kapalı meditasyon yaparken Padme’nin arkasından yaklaştığını hissetti.

“Dün gece bir kabus daha gördün,” dedi.

“Jedi’lar kabus görmez,” diye cevap verdi.

“Seni duydum.”

Anakin’in bundan şüphesi yoktu. Şimdiye kadar gördüğü en kötü kabustu. Yüzünü Padme’ye döndü, sesinin titremesini engellemeye çalıştı. “Annem acı çekiyor, Padme. Onu şu an seni gördüğüm gibi gördüm,” dedi. Derin bir iç çekti ama içinde biriken strese bir faydası olmamıştı. Dün geceki kabusun sadece bir önsezi değil de gerçekten yaşanan olayların bir yansıması olmasından korkuyordu. “Acı içerisinde,” diye devam etti. “Sizi koruma görevimi terk ettiğimi biliyorum, Senatör, ama gitmek zorundayım. Ona yardım etmeliyim.”

“Ben de seninle geliyorum,” dedi Padme.

“Üzgünüm,” dedi Anakin. “Başka şansım yok.”

Onun da kendisiyle Tatooine’e geleceğini hiç düşünmemişti. Onu korumaya devam edebilirim. Obi-Wan onaylamaz, ama... bu onun vereceği bir karar değil.

Obi-Wan’a ya da Jedi Konseyi’ne planlarından haber vermeden; Anakin, Padme ve R2-D2, H-sınıfı narin bir Nubialı yatıyla Naboo’dan ayrıldı. Çorak çöl gezegenini gördüklerinde, Padme’nin yeşil gezegeninin çiçek kokuları hâlâ Anakin’in burnundaydı.

Mos Espa’nın uzay limanına doğru alçaldılar. Gemiyle iniş pistlerinden birine indikten sonra, Anakin droidlerin kullandığı bir çekçek kiraladı ve Padme’yle birlikte Watto’nun dükkanına gittiler. R2-D2 da onları takip etti.

Anakin, Watto’yu tekrar gördüğünde nasıl davranacağından emin değildi. Eski sahibi diğer köle sahiplerinden daha iyi olsa da Anakin, Watto’nun annesini de serbest bırakmayı reddettiğini hiç unutmamıştı. Suçlanacak kişi sadece Watto değil, dedi kendi kendine, acaba Qui-Gon, Shmi’nin de özgür olması için ne kadar uğraşmıştı? Kölelik burada serbest ve Watto da sadece bir iş adamı.

Watto’nun dükkanına vardıklarında yaşlı Toydarialı kapının önünde oturuyordu. Tahmin edileceği gibi Watto önünde duran uzun boylu ve genç Jedi’ı tanımamıştı ama Anakin, Shmi Skywalker’ı aradığını söylediğinde onun kim olduğunu anladı.

“Ani?” dedi Watto hayretle. “Küçük Ani? Nahhh?“ gözleri kocaman açıldı, kanatlarını çırpıp bağırdı, “Sen Ani’sin! Sensin değil mi? Kocaman olmuşsun.”

Watto, daha sonra Anakin’e Shmi’yi yıllar önce Lars adında bir rutubet çiftçisine sattığını ve Lars’ın da onu azat edip onunla evlendiğini anlattı. Watto, onlara rutubet çiftliğinin bulunduğu Anchorhead’in yerini tarif etmeyi de ihmal etmedi.

Anakin, Padme ve R2-D2 gemiye dönüp havalandılar ve Dune Sea üzerinde yol almaya başladılar. Etrafı rutubet toplama vaporatörleriyle çevrili küçük kubbe şekilli çiftliğe varmaları uzun sürmedi. Kubbe yer altındaki çiftliğin girişiydi ve bitişikteki avlu da geniş bir çukurdan ibaretti. R2-D2 gemide kalırken Anakin ve Padme kubbeden içeri girdi. Orada da bir protokol droidi tarafından karşılandılar.

“Oh!” dedi droid yaklaşan iki insanı görünce. Droid, binoküler Treadwell droidi üzerinde bazı küçük ayarlamalar yapıyordu ama şimdi yüzünü Anakin ve Padme’ye çevirmişti. “Merhaba. Size nasıl hizmet edebilirim. Ben C-”

“Threepio?” dedi Anakin, annesinin droidin üzerini kaplatacak kadar onunla ilgilenmesine hayret etmişti. Şaşıran Threepio hafifçe başını yana eğdi. “Oh… um...” sonunda anladı. “Yapımcım! Efendi Ani! Döneceğinizi biliyordum. Biliyordum, ve Bayan Padme.”

C-3PO onları eğimli bir yoldan avluya indirdi. Kemerli bir kapının eşiğinde duran şaşkın, genç bir kadınla adam gördüler. Çölde yaygın olan türde kıyafetler giymişlerdi. Adam yapılıydı ve güçlü çiftçi elleri vardı.

“Efendi Owen, size iki önemli konuğu takdim edebilir miyim?” dedi C-3PO.

“Adım Anakin Skywalker,” dedi Anakin.

“Owen Lars,” dedi Owen hafif gergin bir ses tonuyla. Yanındaki kadını işaret ederek, “Bu da kız arkadaşım, Beru.”

Beru çekinerek gülümsedi ve Padme’yle birbirlerini selamladılar.

Owen gözlerini Ani’den ayırmadan devam etti, “Sanırım ben senin üvey kardeşinim. Bir gün geleceğin içime doğmuştu.”

Sabırsızlanan Anakin etrafına bakıp sordu, “Annem burada mı?”

“Hayır, değil,” diye cevap verdi bir ses arkadan. Anakin ve Padme arkalarına döndüklerinde Owen’ın babası olduğunu tahmin ettikleri yaşlı bir adam gördüler. Bir meko-sandalyeye oturmuştu ve geriye katlanmış cübbesinin altında sağ ayağının sarılı olduğu görülüyordu. “Cliegg Lars,” diye tanıttı kendisini, sandalyesini yavaşça ileri doğru sürerken. “Shmi benim karımdı. İçeri girelim. Konuşacağımız şeyler var.”

Birkaç dakika sonra yemek salonunda Anakin ve Padme, Cliegg ve Owen’le birlikte dikdörtgen şeklinde bir masaya oturdular. “Şafaktan hemen önceydi,” dedi Cliegg. “Aniden saldırdılar. Tusken Yağmacıları’ndan bir grup.”

Anakin midesinin kasıldığını hissetti.

Beru masaya içeçek dolu bir tepsi bırakırken, Cliegg devam etti, “Annen her zaman yaptığı gibi erken saatte vaporatörlerde yetişen mantarları toplamaya gitmişti. İzlerden eve dönerken yakalandığı anlaşılıyor. Tusken’lar insan gibi iki ayak üzerinde gezerler ama vahşi ve duygusuz canavarlardır. Otuz kişi onu aramaya gittik. Dördümüz geri dönebildik. Ben de onlarlaydım ve ayağımı kaybettikten sonra iyileşene kadar artık bir şey yapamam.”

Anakin masaya konan içeceklere baktı. O düşünürken yüzündeki kasları da sinirden titriyordu. Keşke Tatooine’den benimle birlikte ayrılsaydı. Keşke onu geride bırakmasaydım... Anakin, Cliegg Lars’la ilgili ne düşüneceğine karar verecek fırsatı bulamamıştı. Başta annesini Watto’dan kurtaran kişiye minnet duymuştu. Ama Cliegg annesini Tusken’ların cirit attığı bu ıssız bölgeye getirdiği için de ona kızmadan edemiyordu. Keşke onu buraya getirmeseydin!

“Ondan ümidi kesmek istemiyorum,” dedi Cliegg, “Fakat kaçırılalı bir ay oldu. Bu kadar uzun süre hayatta kalması çok zor.”

Öfkesine engel olabilmek için elinden gelen her şeyi yapan Anakin ayağa kalktı ve masadan uzaklaştı.

“Nereye gidiyorsun?” diye sordu Owen.

Anakin suçlarcasına Owen’e baktı, “Annemi bulmaya.”





Bölüm 8


Anakin, Lars’ın çiftliğinin giriş kubbesinde durduğu sırada güneşler batmaya başlamıştı. Owen, Anakin’e kendi swoop bike’ını önermişti ve araç kubbeden az ileride duruyordu. Vazgeçtikleri için Owen ve Cliegg’e kızmamalıyım, diye düşündü Anakin. Onlar anneme baktılar ama sadece insanlar. Ellerinden fazla bir şey gelmez.

Padme kubbe girişinden çıktı ve Anakin’in yanına gitti. Anakin onun yardım etmek istediğini biliyordu ama boş yere hayatını riske atmasının da bir anlamı yoktu. “Sen burada kalacaksın,” dedi. “Bunlar iyi insanlar, Padme. Güvende olursun.”

“Anakin -”

Kucaklaştılar. Anakin bu anın hiç geçmemesini, Padme’nin ebediyen yanında olmasını istemişti. Ama hava hızla kararıyordu ve annesi hâlâ dışarıda bir yerlerdeydi. O yaşıyor, dedi kendi kendine. Biliyorum hayatta!

Padme’nin kollarından ayrılan Anakin, swoop bike’a doğru gitti. “Geç kalmam,” dedi. Bike’a atladı motorları ateşledi ve çöl yüzeyinde ilerlemeye başladı.

Cübbesini savuran sıcak rüzgarların eşliğinde Jundland Wastes’e, Tusken Yağmacıları’nın kayalıklarda avlandığı ve saklandığı yere, geldi. Tusken’ların annesini kaçırması ve diğer çiftçileri öldürürken onu öldürmemeleri Anakin’i şaşırtmamıştı. Tusken’ların bir tür ritüel düzenlediklerini biliyordu. Neye inandıkları umurunda bile değildi o sadece annesini geri istiyordu.

Üstelik onu sağ olarak istiyordu. Tusken’ların Cliegg Lars’a yaptıklarını düşündü ve aracın gazını kökledi.

Lars’ın çiftliğinden 150 kilometre kadar uzaktayken, alacakaranlıkta sandcrawler’ların silüetini gördü. Burası Jawa’ların kampıydı. Her ne kadar Jawa’lar da Tatooine’deki herkes gibi Tusken’lardan korksa da bu parlak gözlü hurdacılar, karşılığında bir şey aldıkları müddetçe memnuniyetle sahip oldukları bilgileri paylaşırlardı. Aracın sepetinde bulduğu bir tarayıcı ve alet kutusu karşılığında Jawa’lar, ona Tusken kampını bulması için doğuya gitmesi gerektiğini söylediler.

Anakin, derin bir vadinin sonunda kamp ateşlerini gördüğünde Tatooine’in güneşleri çoktan batmış ve ay ufuktan yükselmişti. İki Tusken yakındaki bir çadırın önünde nöbet tutuyordu. Anakin Güç’ü kullanarak annesinin içeride olduğunu öğrendi. Dikkat çekmemeye özen göstererek çadırın arkasına geçti ve ışın kılıcını kullanarak deri kaplı çadırda bir delik açtı.

Anakin, annesinin çadırın ortasında tahta çubuklardan yapılmış bir kafese bağlı olduğunu gördü. İçeride yanan ateş çadırın duvarlarında garip gölge oyunlarına neden oluyordu. Shmi kımıldamıyordu.

Bir çocuk gibi ürken Anakin, “Anne?” dedi.

Cevap yoktu. Yüzündeki ve kollarındaki kurumuş kandan kötü şekilde dövüldüğünü görebiliyordu. “Anne?” hâlâ cevap yoktu. Ellerini bağlayan derileri çözerken annesi mırıldandı. Onu nazikçe yere indirdi ve kollarında tuttu. “Anne?”

Shmi’nin şişmiş göz kapakları yavaşça açıldı, Anakin’in yüzüne güçlükle bakabiliyordu. “Ani?” dedi. “Sen misin?”

“Benim, anne,” dedi. “Güvendesin.”

“Ani? Ani?” şaşırmıştı, sanki gerçekten orada olup olmadığından emin olmaya çalışıyordu. Sonunda ona gülümsemeyi başardı. “Yakışıklı olmuşsun.” Ellerini yüzüne sürdü ve Anakin de avucunu öptü. “Oğlum. Büyümüşsün. Seninle gurur duyuyorum, Ani.”

Anakin göz yaşlarına güçlükle hakim olarak yutkundu, “Seni çok özledim.”

“Artık içim rahat,” dedi Shmi. “Seni çok sevi-”

Anakin annesinin sesinin kesilmesiyle buz gibi oldu. “Anne dayan. Her şey -”

Her şeyin yoluna gireceğini ona söylemek istemişti. Ve ona anlatmak istediği daha çok şey vardı. O bir şey diyemeden Shmi tekrar konuştu, “çok sev-”

Gözleri kapandı ve başı yana düştü.

Annesi kollarında ölmüştü. Anakin olduğu yerde kaldı, sadece annesini tutuyordu. Eğer biraz daha erken gelseydim onu kurtarabilirdim. Parmaklarını Shmi’nin saçlarına sürdü. Onu burada bırakamam onu da speeder bike’a taşımam gerek. Ama şu Tusken muhafızlar –

Çocukken rastladığı Tusken’i hatırladı.

Onun hayatını kurtarmıştım!

Daha önce Anakin, Tusken’ların amaçlarını hiç sorgulamamıştı. Acaba oğlunun içlerinden birinin hayatını kurtardığını bilseler onu, annesini öldürürler miydi, diye sordu kendisine. Yoksa Tusken’lar böyle mi teşekkür ediyor? Belki de kurtardığı Tusken sağdı ve şu an bu kamptaydı. Keşke onu ölüme terk etseydim. Ölmeyi hak etmişti.

Tusken’lar annesini kaçıralı bir ay olmuştu ve bu süre içinde çektiği eziyeti düşündü...

Neden böyle bir şey yaptılar? Nasıl böyle bir şey yapabilirler?

Cevap kalbinin en karanlık köşesinden geldi. Yaptılar çünkü yapmak istediler. Yaptılar çünkü yapabilecek güçteydiler. Acısı yerini öfkeye bıraktı, Tusken muhafızlardan nasıl kurtulacağını artık çok iyi biliyordu.

Annesini şimdilik bırakan Anakin Skywalker çadırdan dışarı çıkıp kılıcını açtı.

Anakin, annesinin battaniyeye sarılı bedeniyle Lars’ın çiftliğine geri döndüğünde, Cliegg Lars, Owen, Beru, Padme ve C-3PO giriş kubbesinden dışarı çıktılar. Annesinin bedenini bike’tan alıp kubbenin eşiğine getirmesini sessizce izlediler. Anakin konuşacak durumda değildi ve Lars’ın ailesiyle ilgili sahip olduğu “iyi insanlar” görüşünü bir kez daha gözden geçirdi.

Eğer zayıfsan iyi olmanın ne anlamı var?

Acı dolu yüz ifadesiyle, başını öne eğen Cliegg Lars’a baktı.

Belki de ondan bu kadar çabuk ümidi kesmeseydim diyorsundur?

Yürümeye devam eden Anakin, gözlerini Owen ve Beru’ya çevirdi.

Belki de annem size işleri halletmek için nasıl hazırlık yapılması gerektiğini hiç anlatmamıştır.

Anakin annesinin bedenini aşağı indirirken, Padme ve protokol droidine bakmadı bile.

Daha sonra Anakin, çiftliğin garajındaki çalışma tezgahında durmuş swoop bike’ın bir parçasını tamir ederken Padme elinde bir yemek tepsisiyle içeri girdi. “Sana yemek getirdim. Aç mısın?” dedi.

Anakin çalışmaya devam etti, sersemlemiş gibi yavaşça hareket ediyordu. “Vites kırılmış,” dedi. “Bir şeyler tamir ederken hayat çok daha basit görünüyor… Tamir işinde iyiyim. Hep öyleydim. Ama bu sefer...” çalışmayı bırakıp Padme’ye baktı. “Neden öldü ki? Neden onu kurtaramadım? Onu kurtarabilirdim.” Başını çevirip garajın karanlık bir köşesine baktı. Öfkesi kısa süreliğine de olsa yerini tekrar üzüntüye bırakmıştı.

“Bazen kimsenin tamir edemeyeceği şeyler olur,” dedi Padme. “Senin gücün her şeye yetemez, Ani.”

“Yetmeliydi,” diye öyle bir çıkıştı ki Padme korkmuştu. “Bir gün yetecek,” diye devam etti. “Gelmiş geçmiş en güçlü Jedi olacağım. Söz veriyorum. Ölümü yenmeyi bile öğreneceğim.”

Bu sözleri duyan Padme şaşırmış ve endişelenmişti. “Anakin...”

“Hepsi Obi-Wan’ın hatası. O çok kıskanç. Beni hep engelliyor.” Elindeki anahtarı fırlatıp attı. Kapıya çarpan anahtar gürültüyle yere düştü.

“Sorun ne, Ani?”

Anakin, hâlâ ona bakmaktan kaçınarak elinden geldiğince sesinin tonunu dengelemeye çalıştı, “Ben... hepsini öldürdüm. Hepsini. Öldüler. Her birini.” Yavaşça dönüp Padme’ye baktı, gözlerinden yaşlar süzülüyordu. “Sadece erkekleri değil. Kadın, çocuk hepsini. Hayvan gibiydiler, ben de hepsini hayvan gibi geberttim.” Sonra kükredi. “Hepsinden NEFRET ediyorum!”

Hıçkırarak ağlamaya başlayan Anakin yere çöktü. Padme yanına gelip ona sarıldı. “Kızgın olmak insan olmaktır,” dedi.

“Ben Jedi’yım,” dedi Anakin hıçkırarak. “Bundan çok daha iyi olduğumu biliyorum.”

Başka bir şey daha biliyordu, kendisini öfkesine teslim etmesinden çok daha kötü bir şey.

Tusken’ları öldürmek onu rahatlatmıştı.





Bölüm 9


Anakin, annesinin son dinlenme yeri olan Lars’ın çiftliğinin dışındaki, iki eski mezar taşının yanına bir yenisinin dikildiği mezarının başında diz çöktü. “Seni kurtaracak kadar güçlü değildim, anne,” dedi yutkunarak. “Başarısızdım,” diye geçirdi içinden, “ama oğlun olarak değil bir Jedi olarak.” “Yeterince güçlü değildim,” diye tekrarladı. “Ama söz veriyorum bu bir kez daha olmayacak.” Ayağa kalktı. Sıktığı dişlerinin arasından, “Seni çok özlüyorum,” dedi.

Padme, Cliegg, Owen, Beru ve C-3PO Anakin’in arkasında duruyordu. Mezarlıktan ayrılırken R2-D2 grubun yanına gelip heyecanla bipleyip ötmeye başladı.

“R2?” dedi Padme, gemiyi terk edip gelmesine şaşırmıştı. “Burada ne işin var?”

R2-D2 heyecanla biplemeye devam etti.

Tercümanlık yapma fırsatını bulan C-3PO, “Obi-Wan Kenobi’den bir mesaj taşıyormuş. Hmm. Efendi Anakin, bu isim size tanıdık geldi mi?”

İki droid, Padme ve Anakin’in peşi sıra gemiye gittiler.

Obi-Wan, Jango Fett isimli kelle avcısının izini droid fabrikalarının bulunduğu Geonosis gezegenine kadar sürmüş ve orada Padme’ye suikast girişiminin arkasında Ticaret Federasyonu’nun Başkanı Nute Gunray’in olduğunu öğrenmişti. Obi-Wan, ayrıca Ticaret Federasyonu’nun Geonosis’deki fabrikalara bir droid ordusu siparişi verdiğini ve farklı yıldızlararası ticaret örgütlerinin de Kont Dooku’nun ayrılıkçı hareketini desteklediğini öğrenmişti. Obi-Wan, bu mesajı Geonosis’den göndermeyi başarsa da kayıt droidlerden gelen lazer atışlarıyla yarıda kesilmişti.

Anakin ve Padme, Tatooine’deki gemilerinin kokpitinde bu mesajı izlerlerken aynı mesaj Coruscant’taki Jedi Konseyi ve Şansölye Palpatine’e de ulaşmıştı. Obi-Wan’ın mesajı bittiğinde Jedi Üstadı Mace Windu, Anakin’e Senatör Amidala’yla oldukları yerde kalıp onu korumaya devam etmesini bildirirken, Jedi Konseyi de Kont Dooku’yla ilgilenme kararı aldı.”Senatörü her ne pahasına olursa olsun koru,” dedi Mace Windu holografik iletişimle. “Bu senin öncelikli görevindir.”

“Anlaşıldı, Üstadım,” diye cevapladı Anakin. Önce annemi kaybettim şimdi de... Obi-Wan’ı.

Mace Windu’nun görüntüsü kaybolurken Padme, “Onu kurtarmak için oraya zamanında gidemezler. Galaksinin öbür ucundan gelmeleri gerek,” dedi. Koltuğunda dönüp rota bilgisayarındaki koordinatları inceleyerek, “Bak. Geonosis bir parsec’ten yakın,” dedi.

“Eğer hâlâ yaşıyorsa,” dedi Anakin.

“Ani, burada oturup ölmesine izin mi vereceksin? O senin dostun ve hocan. O -”

“O benim babam gibi!” diye sözünü kesti Anakin. Hiç olmayan babam gibi. “Ama Üstat Windu’yu duydun. Burada kalmamı kesinlikle emretti.”

“Hayır, sana beni korumanı emretti,” dedi Padme ve bir seri düğmeye basarak geminin motorlarını ateşledi. “Ben Obi-Wan’ı kurtarmaya gidiyorum ve sen de görevin gereği benimle geleceksin.”

Anakin’in yüzü asıldı.

Gemi içinde, Padme ve iki droidle birlikte Tatooine’den ayrılırken Anakin; Cliegg, Owen ve Beru’ya hoşçakalın bile demediklerinin farkına vardı. Zaten onlara diyecek bir şeyim yoktu, diye düşündü. Yıpranmış metal bedeniyle bir koltuğa yerleşmiş olan C-3PO’ya baktı ve az da olsa mutlu oldu.

Hiç değilse Tatooine’den değer verdiğim birini kurtarabildim.

Obi-Wan hâlâ hayatta olsa da Anakin’in yetkisini aşarak Geonosis’e gitmesi bir felaketle sonuçlanmıştı. O ve Padme, Obi-Wan’ı kurtaramadan insectoid Geonosislilerce yakalanmış ve ardından da ikiyüzlü Kont Dooku ve Geonosislilerce ölüme mahkum edilmişlerdi.

Anakin için ise bu tam bir felaket değildi çünkü Geonosis’de o ve Padme için önemli bir an yaşanmıştı. Yakalanıp zincire vurulmalarının ardından ve büyük infaz arenasına atılmalarından hemen önce, Padme yüzünü ona dönüp, “Ölmekten korkmuyorum. Sen hayatıma tekrar girdiğin günden beri her gün bir parçam ölüyordu zaten,” dedi.

“Ölmek mi? Sen neden bahsediyorsun?” diye sordu Anakin.

“Seni seviyorum.”

“Beni seviyor musun?” dedi Anakin hayretle. “Aşık olmamaya karar verdiğimizi sanıyordum. Çünkü bu bizi bir yalanla yaşamak zorunda bırakacak ve bu da hayatlarımızı mahvedecekti.”

“Hayatlarımız yeterince mahvoldu zaten,” dedi Padme üzgün bir şekilde. “Seni çok seviyorum ve ölmeden önce bunu bilmeni istedim.”

Öpüştüler ve o anda Anakin, yaşaması için her zamankinden daha önemli bir sebebinin olduğunun farkına vardı.

Anakin, Padme ve Obi-Wan infaz arenasındaki canavarlarca öldürülmekten zor kurtuldular. Neyseki Mace Windu ve Yoda’nın da aralarında olduğu Jedi’ların ve klon ordusu askerlerinin yardıma gelmesi hayatlarını kurtarmıştı. Klonların ilk genetik örneği olan Jango Fett, Mace Windu tarafından ortadan kaldırılırken, Geonosislilerin ürettiği droidlerle yapılan savaşta pek çok Jedi hayatını kaybetti.

Kont Dooku infaz arenasından kaçtı ve Obi-Wan’la Anakin, onu kayaların üzerindeki terk edilmiş bir silah fabrikasına kadar takip ettiler. Burada Dooku’nun uzay gemisinin bulunduğu bir hangar yer alıyordu. Işın kılıçları ellerinde olan Obi-Wan ve Anakin, şık kıyafetli ve gümüş rengi saçlı, Geonosis’den kaçmak üzere olan, eski Jedi’ı bulabilmek için karanlık hangara girdiler. Kendini takip edenlere dönen Dooku, ikisini karşısında görünce yüzünde hafif bir endişe belirmişti.

Dooku, Jedi Tarikatı’nı on yıl önce terk etmiş olsa da, Anakin belindeki eğri kabzalı ışın kılıcını fark etti. Anakin gürledi, “Bugün hayatını kaybeden tüm Jedi’ların hesabını vereceksin, Dooku.”

Dooku’nun kılıç silahşörlüğündeki ününü bilen Obi-Wan, gözlerini Dooku’dan ayırmadan yavaşça Anakin’in yanına gitti ve alçak sesle, “Birlikte saldıracağız. Soldan yavaşça yaklaş,” dedi.

Ama Anakin’in sabrı tükenmişti. “Onun işini hemen bitireceğim!” diye bağırdı ve Obi-Wan’ı umursamadan Dooku’ya saldırdı. Hangarın mozaik zemininde yarı yola varmıştı ki Dooku kılıcını çekmek yerine sağ elini kaldırıp Anakin’e doğru çevirdi.

Anakin, kendisine yönelen yıldırımın bir anda vücudunu saran elektriğinin verdiği acıyla gözlerini kısarak feryat etti. Canı o kadar yanmıştı ki neler olduğunu anlama fırsatını bile bulamamıştı. Anakin ayaklarının yerden kesildiğini hissetti ve ardından da duvara doğru fırlatıldı. Yere yığıldığında hâlâ Dooku’nun kendi üzerine yağdırdığı karanlık enerjinin verdiği acıyla kıvranıyordu. Sanki tüm bedeni kavrulmuştu ve yerde uzanmış yatarken gömleğinden dumanlar yükseliyordu.

Bayılmamak için gayret etti. Acısıyla başa çıkmaya çalışırken belli belirsiz şekilde Obi-Wan’ın Kont Dooku’yla kılıç düellosuna başladığını gördü. Obi-Wan’ı dinlemeliydim! Padme’yi düşündü. Böyle ölemem.

Anakin zeminde yatmış kendini toparlamaya uğraşırken gözlerini açmaya çalışması acısını daha da arttırdı. Bir an için yıldırım yüzünden kör olduğunu sandı.

Odaklan! Konsantre olarak nefesini düzenlemeye çalıştı. Kısa süre sonra tekrar görmeye başlamıştı. Dooku, kızıl ışın kılıcıyla Obi-Wan’ın sol kolunu ve ayağını keserken, Anakin yattığı yerden çaresizce izledi. Kılıcını düşüren Obi-Wan yere yığılıp kaldı.

Anakin’in elbiselerinden hâlâ duman yükseliyordu. Dooku’nun kılıcını kaldırıp savunmasız Obi-Wan’ın işini bitirmeye hazırlanmasını dehşetle izledi.

İçinde bilinmeyen bir yerlerde bulduğu son bir enerjiyle, Anakin bağırarak kılıcını açtı ve hangarın diğer ucundan sıçrayarak Dooku’nun öldürücü hamlesini kesti. Obi-Wan’ın bedeni kesişen ışın kılıçlarının altında uzanırken Dooku, Anakin’e bakarak, “Cesursun evlat. Ama dersini aldığını zannetmiştim.”

“Ben yavaş öğrenirim,“ dedi Anakin, Dooku’yu Obi-Wan’dan uzaklaştırırken.

“Anakin!” diye bağırdı Obi-Wan. Yerdeki ışın kılıcını Güç’ü kullanarak aldı ve onu Padawan’ına attı. Anakin kılıcı tutup açtı ve rakibiyle iki kılıçla dövüşmeye başladı. Fakat bir iki hamleden sonra, Dooku’nun kılıcı Obi-Wan’ın silahının kabzasını kesti ve az daha Anakin’in parmaklarını da beraberinde götürüyordu. Anakin diğer elindeki kılıcıyla düelloya kaldığı yerden devam etti.

Öfkesini dizginlemeye çalışan Anakin, gözlerini Dooku’dan ayırmadan Güç’e erişmeye çalıştı. Işın kılıçları görüşünün kıyısında belli belirsiz hale gelirken, o da Güç’ün Dooku’yu yenebilmesi için kendisine yardım edeceğini düşünüyordu. Ama Dooku’nun küçümseyen bakışlarını gördükçe öfkesinin tekrar arttığını hissetti.

Dooku son hamlesini yaptı ve kılıcı Anakin’in kılıcı tutan elini bileğinden kesti. Acıyla feryat eden Anakin nefesinin kesildiğini hissederken, Dooku Güç’ü kullanarak onu geriye doğru fırlattı. Ardından her şey karardı.

Anakin ayıldığında ne kadar zaman geçtiğini bilmiyordu. Başının arkasında bir şeyin hareket ettiğini fark etti ve döndüğünde Obi-Wan’ın bacakları üzerinde yattığını gördü. Obi-Wan önce kendisi kalktı ve sonra da Anakin’in kalkmasına yardım etti. Anakin, Yoda’nın hangarın ortasında durduğunu gördü. Çatının bir bölümü çökmüştü ve zemin molozlarla kaplıydı.

Ne oldu?

Ardından Anakin, Dooku’nun gemisinin gitmiş olduğunu gördü.

“Anakin!” diye bağırdı Padme. Hangara yanında bir klon askeri birliğiyle varmıştı ve ona doğru koşarken sağ kolundan geriye kalanları görünce yüreği burkuldu. Yanına gelip dikkatlice ona sarıldı.

Hiç değilse sen güvendesin, diye düşündü ve sol kolunu Padme’ye doladı. Obi-Wan ya da Yoda’nın görmesi umurunda değildi. Başı dönüyordu bitkindi ve Padme’yi bırakırsa yere yığılacağından korkuyordu. Orada ona sarılarak öylece durdu.

Sonuç olarak Üstat Yoda bile Dooku’nun kaçmasını ve Cumhuriyet’in iç savaşa sürüklenmesini engelleyememişti. Klon Savaşları başlamıştı.

Daha da kötüsü Kont Dooku, Obi-Wan’a yüzlerce senatörün Darth Sidious adında bir Sith Lordu’nun kontrolünde olduğunu söylemişti. Dooku her ne kadar güvenilir bir kaynak olmasa da Senato’yu daha yakından izlemeye karar verdiler.

Dooku’yla düellosunun ardından Anakin’e bir sibernetik kol takıldı ve Padme’ye Naboo’ya dönerken refakat etti. Orada ilk kez birbirlerini öptükleri gölün kıyısındaki evin terasında Naboolu bir kutsal adamla buluştular. Padme çiçeklerle süslü beyaz bir elbise giymişti, Anakin’in üzerinde ise resmi Jedi kıyafeti vardı. Evlendiler, tek şahitleri C-3PO ve R2-D2’ydu.

Anakin bu evliliği ne kadar süre gizli tutabileceğini bilmiyordu ama umurunda değildi. O benim. Sonunda Sevgili Padme benim oldu. Bu bir rüyanın gerçekleşmesiydi. Düğün gününde en büyük sorunlarının geride kaldığını düşünmek kolaydı.

Asıl kabuslarının daha başlamadığının farkında bile değildi.





Bölüm 10


Hemen hemen hiç çaba harcamadan Galaksi Cumhuriyeti muhteşem bir askeri gücün sahibi olmuştu, savaş gemileri, avcı uçakları ve devasa kara araçları da bu güce dahildi. Senatörler, Şansölye Palpatine’in Büyük Cumhuriyet Ordusu’nu alelacele kurmakla doğru mu yanlış mı yaptığını tartışmakla meşgullarken, kendisini resmi olarak Bağımsız Sistemler Konfederasyonu olarak adlandıran Kont Dooku’nun liderliğindeki ayrılıkçı harekete katılan dünyaların sayısı her geçen gün artıyordu. Üstat Yoda’nın da öngördüğü gibi Klon Savaşları tüm galaksiye virüs gibi yayılmıştı.

Palpatine, her zaman ihtiyatlı ve alçakgönüllü bir politikacı portresi çizse de her fırsatta Cumhuriyet’i korumak için elinden geleni yapacağını söylemekten çekinmemişti. Onun mütevazi protestolarına rağmen, Senato onun görev süresi dolduktan sonra da görevine devam etmesini istiyordu. Klon Savaşları şiddetlenirken, en güvendiği danışmanları bile Palpatine’in Cumhuriyet Anayasası’nda yaptığı değişikliklerle kendi gücünü arttırırken diğerlerinin özgürlüklerini nasıl kısıtladığını görüp şaşırmışlardı.

Jedi Konseyi istemeden de olsa Jedi’ların Büyük Ordu’da klon birliklerine general olarak komuta etmelerine izin vermişti. Fakat Jedi’ların hepsi savaşmaya istekli değildi; kimileri şifacı olarak görev yaparken bazıları da Tarikat’ı tümüyle terk etmişlerdi.

Cumhuriyet için savaşmak zorunda kalan Obi-Wan da general olmuş ve Anakin de diğer pek çok Padawan gibi ordunun artan ihtiyaçlarını karşılayabilmek için zamanından önce şövalyeliğe yükseltilmişti. Jedi Konseyi üyeleri, Anakin’in hâlâ kibir ve sabırsızlık gibi özelliklerini bırakamadığını görseler de, Güç’ü kullanma konusundaki her geçen gün artan yeteneği inkar edilecek gibi değildi.

Jedi’ların tek düşmanı ölümcül droidler değildi. Kont Dooku, Sith adayı Asajj Ventress’i ve neredeyse yok edilemez olan Gen’Dai kelle avcısı Durge’i de güçlerine katmıştı. Dooku, Ventress’e ışın kılıcı kullanmayı bizzat öğretirken, aynı anda iki kılıcı kullanmaya kalktığında da gülünç duruma düştüğünü görmüştü. Anakin, gaz devi Yavin’in dördüncü ayında Ventress’i neredeyse yenmeyi başarmıştı. Coruscant’ın sanayi bölgesindeki düellolarından biri ise yüzünün sağ tarafındaki yara iziyle sonuçlanmıştı.

Geonosis Savaşı’ndan üç yıl sonra Ventress ve Durge artık birer tehdit değillerdi ama Kont Dooku hâlâ Konfederasyon’un başındaydı ve Jedi’lar da gizemli Darth Sidious’u bulma yönünde bir adım bile yol katedememişlerdi. Klon Savaşları sürüyordu.

Outer Rim’deki Nelvaan gezegenindeki gizli bir Konfederasyon laboratuvarını yok ettikten sonra, Anakin ve Obi-Wan, R2-D2’yla birlikte Cumhuriyet yıldız destroyeriyle geri dönerlerken acil bir mesaj aldılar. R2-D2 iletişim konsoluna bağlandı ve beliren Mace Windu’nun hologramı konuşmaya başladı, “Kenobi, Skywalker. Coruscant kuşatma altında ve General Grievous, Şansölye’yi kaçırdı. Derhal geri dönün. Palpatine’i kurtarmalısınız.”

“Grievous,” diye homurdandı Anakin, holografik mesaj sona erdiğinde. Kont Dooku’nun en ünlü adamı, cyborg General Grievous, Konfederasyon droid ordusunun başkomutanıydı. Grievous, ışın kılıcı düellosu için Dooku tarafından bizzat eğitilmişti ve Jedi’ları öldürüp ışın kılıçlarını toplamaya meraklıydı. Jedi’lardan bazıları, Palpatine’in bu savaşı sona erdirmeyi ne kadar istediğini sorgulamaya başlamış olsa da Anakin Cumhuriyet’in liderini en güvendiği dostlarından biri olarak görüyordu.

“Şansölye’nin ölmesine izin vermeyeceğim!” diye söz verdi kendi kendine Anakin.

R2-D2 ve Obi-Wan’dan uzaklaşan Anakin, yıldız destroyerinin hangarındaki zırhlı klon askerlerine seslendi. “Savaş yerlerine. Tüm avcı mürettebatına. Hiperuzaya atlamaya hazırlanın. Çabuk.”

Anakin ve Obi-Wan oraya vardıklarında, Cumhuriyet yıldız destroyerleri ve Konfederasyon gunbotları Coruscant göklerinde kıyasıya bir savaşa tutuşmuşlardı. Gökyüzü uçaksavar patlamalarıyla kaplıydı ve isabet alan gemilerin parçaları yağmur gibi yörüngeden gezegenin yüzeyine yağıyordu.

İki Jedi, çok sayıda deneyimli klon havacıyla birlikte yıldız destroyerini terk etti. Anakin’in yardımcı pilotu R2-D2’ydu. Füzelerden kaçınıp droid gemilerini yok ederek Anakin ve Obi-Wan büyük bir cesaretle düşman gemilerinin arasından geçip Konfederasyon’un sancak gemisine ulaştılar. Invisible Hand, Şansölye Palpatine’in, General Grievous tarafından rehin tutulduğu gemiydi.

Hızı ve manevra kabiliyetini arttırabilmek için Jedi’lar avcılarının kalkan jeneratörlerini kapatmıştı. Rakipleri, böylece bunların saldırılara karşı daha zayıf hale geldiğini düşünse de Jedi pilotlar Güç’ü kullanarak önceden görme, kaçınma ve düşmanlarına saldırabilme yeteneklerine sahiptiler. Anakin Jedi Tarikatı’ndaki en iyi pilotlardan biriydi ama diğerlerinden farklı olarak amaçlarına ulaşmak için teknolojiyi kullanmakta da tereddüt etmezdi. Anakin’in gördüğü kadarıyla Güç ne onun sağ elini koruyabilmiş ne de Dooku’yu Geonosis’de durdurabilmelerini sağlamıştı. Dolayısıyla savaşın sadece Güç’e güvenilerek kazanılacağından da şüpheliydi.

Jedi’lar geminin içerisinde sessizce ilerlediler ve sonunda Invisible Hand’in iletişim ve sensör pod’una ulaştılar, sürmekte olan savaşı 180 derece görmeye imkan veren yüksek bir bölüm. Burada Şansölye Palpatine’i buldular. Yüksek bir sandalyede oturmuş, bileklerinden enerji kelepçeleriyle sandalyenin kollarına bağlanmıştı. Palpatine’in yüzü solgundu ve Jedi’ları görmekten de mutlu olmuş gibi görünmüyordu.

“İyi misiniz?” diye sordu Anakin, o ve Obi-Wan sandalyeye doğru yaklaşırken.

Palpatine endişeyle onların arkasına doğru baktı, “Kont Dooku.”

Anakin döndü ve yukarıda şık giyimli Dooku ve iki süper savaş droidinin odanın üzerindeki balkona geldiğini gördüler. Dooku doksan yaşında olsa da vahşi bir yırtıcının endamıyla ilerliyordu. Anakin’in gözünde Geonosis’de Dooku’yla olan karşılaşması belirdi. Obi-Wan’ın sözünü dinlemeden Dooku’ya doğrudan saldırmak gibi bir hata yapmıştı.

Gözlerini Dooku’dan ayırmayan Obi-Wan, Anakin’e, “Bu sefer birlikte yapacağız,” dedi.

“Ben de bunu demek üzereydim,” dedi Anakin.

Dooku droidlerinden uzaklaştı ve balkonun korkuluğundan sıçrayarak Jedi’ların önünde nazikçe yere indi. Elini uzatıp kılıcını çekti.

“Yardım çağırın,” dedi Palpatine oturduğu yerden. “Ona denk değilsiniz. O bir Sith Lordu.”

Obi-Wan gülümsedi. “Şansölye Palpatine, Sith Lordları bizim uzmanlık alanımızdır.” Obi-Wan ve Anakin cübbelerini çıkardı ve onlar kılıçlarını çekerken cübbeleri de yere yığıldı.

“Kılıçlarınız lütfen,” dedi Dooku Jedi’lara doğru yürürken. “Şansölye’nin önünde ortalığın kirlenmesini istemeyiz.”

“Bu sefer kaçamayacaksın, Dooku,” dedi Anakin. O ve Obi-Wan mavi renkli kılıçlarını açıp kızıl renkli kılıcıyla bekleyen Dooku’ya doğru ilerlediler. Kılıçları vınlayarak defalarca çarpıştı. Dooku kendisini fazla zorlanmadan savunabiliyordu.

Balkondaki iki droid katılmadan sessizce dövüşü izliyordu. Üç ışın kılıcı parıldamaya devam ederken Dooku rakiplerine sırıtarak,“ Bu anı dört gözle bekliyordum,” dedi.

Bu usta silahşörden pek de etkilenmeyen Anakin, “Seninle son karşılaşmamdan beri benim gücüm ikiye katlandı, Kont,” diye cevap verdi.

“Güzel,” dedi Dooku. “Seni yenmek de iki kat keyifli olacak.”

Jedi tekrar saldırdı. Dooku hamleleri savuştururken geriledi, sonra da Güç’ü kullanarak Obi-Wan’ı yere fırlattı. Anakin, Dooku’ya saldırmaya devam ederek onu üst katın merdivenlerine kadar geriletti. Kendini toparlayan Obi-Wan kalktı ve dövüşe katıldı.

İki droid Obi-Wan’a ateş açtı ama o Dooku’ya doğru giderken ateşlerini onlara geri yansıtarak iki droidi de yok etti. Maalesef Dooku daha hızlı hareket ediyordu, sol elini Obi-Wan’a doğru uzattı ve Güç’ü kullanarak Obi-Wan’ı bir taraftan yerden keserken diğer taraftan da boğazını sıktı. Obi-Wan nefes almaya çalışırken Anakin, Dooku’ya arkadan saldırdı ama Dooku sol ayağıyla Anakin’in karnına bir tekme indirerek genç Jedi’ı duvara yapıştırdı.

Obi-Wan hâlâ havada asılıyken Dooku elinin tek hareketiyle nefes almak için çırpınan kurbanını odanın diğer ucuna fırlattı. Obi-Wan önce balkonun korkuluğuna çarptı, sonra da oyuncak bebek gibi yere düştü. Dooku, yine Güç’ü kullanarak balkonun bir bölümünü yerinden söktü ve Obi-Wan’ın baygın bedeninin üzerine yıktı.

Üstat!

Anakin, Dooku’ya saldırıp onu balkondan aşağı zemine düşürdü. Hemen peşinden atlayan Anakin, sonunda kılıçları birbirlerine kenetlenene kadar hamle üzerine hamle yaptı.

“Sende büyük bir korku seziyorum, Skywalker,” dedi Dooku. “Nefretin var. Öfken de var. Ama nasıl kullanacağını bilmiyorsun.”

Öfkeden kuduran Anakin’in yüzünün şekli değişmişti, kılıçlar ayrıldı ve düello yeniden başladı. Karşılıklı hamlelerin ardından rehin Palpatine’in hemen yakınında durdular. Dooku ışın kılıcını her iki eliyle kullanıyor böylece de her hamlesi daha güçlü oluyordu. Anakin hızlı davranarak sol eliyle Dooku’nun bileklerini yakalamaya çalıştı. Dooku’nun afalladığı bir anı fırsat bilerek Anakin, sağ elindeki kılıcını savurarak Dooku’nun ellerini kesti.

Dooku’nun kesik ellerinden fırlayan ışın kılıcı kendiliğinden kapanırken elleri de zemine düşüp kaldı. Dizleri titredi ve ardından diz üstü çöktü. Anakin, Dooku’nun ışın kılıcını kendine çekti ve aldığı kızıl kılıcı da açarak kendininkiyle çapraz şekilde tuttu ve rakibinin boğazına dayadı. Dooku’nun gözleri ve ağzı hayretle açılmış kesik bileklerine bakıyordu. Işın kılıçları, kestiği yeri aynı zamanda dağladığı için hemen hiç kan yoktu.

Şimdi elimdesin, diye düşündü Anakin, ışın kılıçlarını Dooku’nun boynundan ayırmadan.

“Bravo, Anakin,” dedi Palpatine oturduğu yerden. “Çok güzel.” Beklenmedik şekilde keyifliydi.

Fazla neşeli görünüyor. Hâlâ şokta herhalde.

“Öldür onu,” dedi Palpatine.

Ne? Anakin gözlerini şu anda korkuyla Palpatine’e bakmakta olan Dooku’dan ayırmadı.

“Hemen öldür,” dedi Palpatine.

Dooku, Anakin’e baktı, kesik elli ihtiyarın korkusunu gözlerinden okuyabiliyordu. “Yapamam,” dedi Anakin. Sözleri Dooku’yu biraz olsun rahatlatmış, titremeye devam etse de panik havası biraz hafiflemişti. Merhametli olabilirim, diye düşündü Anakin, Dooku’ya bakarken. Ben senin olduğundan çok daha iyi bir Jedi’ım.

“Haydi, durma,” dedi Palpatine ısrarla.

Dooku, korku dolu gözleriyle, sonunda başına ne geleceğini anlamıştı.

Anakin hızla kılıçlarını çapraz savurup Dooku’nun başını gövdesinden ayırdı. Dooku’nun bedeni de kesik ellerinin yanına yığılırken kafası da şekilsiz bir top gibi zeminde yuvarlanıp gitti. Anakin kılıcını kapatırken kalbinin göğsünden fırlayacakmış gibi çarptığını hissetti. Ne yaptım ben?

“İyi iş becerdin, Anakin,” dedi Palpatine sakince. “Sağ bırakılmayacak kadar tehlikeli biriydi.”

“Evet, ama silahsız bir esirdi,” dedi Anakin, Palpatine’in enerji kelepçelerini çözerken. “Bunu yapmamalıydım. Bu Jedi’ların tarzı değil.”

Sandalyesinden kalkan Palpatine, “Bu son derece doğal. O senin kolunu kesti ve sen de intikam almak istedin. Bunu ilk yapışın değildi, Anakin, öyle değil mi? Bana annen ve Kum Adamları’yla ilgili anlattıklarını hatırladın mı?”

Annesinin ölümünü takip eden üç yıl içerisinde Anakin, kendisini o gece Tusken kampında geçici olarak aklını kaçırdığına ikna etmişti. Bu onun en karanlık sırrıydı ve Obi-Wan’a bile bundan bahsetmemişti çünkü Jedi Tarikatı’ndan atılacağını biliyordu. Ama Palpatine’le bu sırrını paylaşmadan duramamıştı. Katledilen Tusken’lar gözünün önüne gelince Anakin’in yüzü asıldı. Onları öldürme isteği onun kontrolü dışındaydı. Dooku’yu öldürmek ise farklı bir şey. Yanlış olduğunu biliyordum ama yine de yaptım.

“Daha fazla güvenlik droidi gelmeden gitmeliyiz,” dedi Palpatine. Anakin, derhal çöken balkonun enkazı altında kalmış olan Obi-Wan’ın yanına koştu. Odanın geniş camlarından bakınca dışarıdaki savaşın tüm şiddetiyle sürdüğü görülebiliyordu.

“Anakin, vaktimiz yok,” dedi Palpatine, Anakin, Üstadını molozların altından çekerken. “Geç olmadan gemiyi terk etmeliyiz.” Invisible Hand, dışında meydana gelen patlamalarla sürekli sarsılıyordu.

Obi-Wan’ın hayatta olduğunu gören Anakin, “Düzelecek,” dedi.

“Bırak onu,” diye emretti Palpatine, “yoksa başaramayız.”

“Benim kaderim onunkiyle birdir,” diyerek Palpatine’in emrine uymayı bir kereliğine de olsa reddetti Anakin. Obi-Wan’ı kaldırıp omuzuna aldı ve Palpatine’le birlikte asansöre koştu.

Anakin ve Palpatine, henüz Invisible Hand’in güvertesindeyken Obi-Wan kendisine geldi. R2-D2’yla birlikte General Grievous tarafından ziyaret edilseler de metal pençelerinden kurtulmayı başardılar. Maalesef Grievous kaçmadan önce tüm kaçış pod’larını da ateşledi ve ağır hasar görmüş olan Invisible Hand hızla Coruscant’ın yüzeyine yaklaşmaya başladı. Yürekleri hoplatan bir iniş olsa da, Anakin’in üstün pilotluk yetenekleriyle Konfederasyon sancak gemisinden geri kalanla inmeyi becererek bundan da sağ salim çıkmayı başarmışlardı.

Mace Windu, Alderaan’lı Senatör Bail Organa ve C-3PO, Palpatine’i, Şansölye’nin özel iniş pistinde karşılayanlar arasındaydı. Obi-Wan ise tapınağa dönmeyi tercih etmişti. Binaya girdikten sonra Bail Organa’yla kısa bir konuşma yapan Anakin, uzun bir kolonun gölgesinde gizlenmiş olan Padme’yi gördü. Onu aylardır görmemişti.

Anakin, General Grievous’un hala sağ ve Konfederasyon’un başında olmasından memnun olmasa da Padme’ye sarıldığında tüm dertlerini unutmuştu.

Ama Padme farklı görünüyordu: Onun söyleyeceği çok önemli bir şey vardı.





Bölüm 11


“Ani, hamileyim.”

Senato’nun loş koridorunda duran Anakin birden başının döndüğünü hissetti. Padme gözlerinin içine bakarak bir şey söylemesini bekliyordu. “Bu -” diyerek başladı söze, ardından da iç çekerek başını çevirdi. Bu evliliği daha fazla gizleyemeyeceklerinin farkına varmıştı ve ilk aklına gelen şey bunun bundan sonra hayatını nasıl yönlendireceğiydi. Padme, Naboo’ya geri çağrılabilir ve ben de Jedi Tarikatı’ndan atılabilirim. Büyük bir skandal olur...

Sonra tekrar Padme’ye baktı ve onun ne kadar korktuğunu gördü.

“Evet,” dedi, “Bu… bu harika bir şey!” gülümsedi.

Pek ikna olmayan Padme sordu, “Şimdi ne yapacağız?”

“Artık hiçbir şey için endişe etmemize gerek kalmadı,” dedi Anakin, ona sıkıca sarılarak. “Tamam mı? Bu çok mutlu bir an. Hayatımın en mutlu anı.”

O gecenin geç saatlerinde, Galactic City’deki Padme’nin dairesinde korkunç bir kabus gören Anakin bağırmak üzereyken uyandı. Padme’yi rahatsız etmemek için yataktan usulca çıktı ama Padme de uyanmıştı ve onun balkonda durmuş havadaki araç trafiğini izlediğini gördü.

“Canını sıkan ne?” diye sordu Padme.

“Hiçbir şey,” dedi Anakin. Padme, Anakin’in kendisi için yaptığı iyi şans getiren muskayı takıyordu. Anakin uzanıp muskaya dokunarak “Bunu sana verdiğim zamanı hatırlıyorum,” dedi.

Padme ters bir şekilde ona bakarak, “Birbirimize karşı dürüst olmamız için daha ne kadar zaman geçmesi gerekecek?” dedi.

Anakin derin bir nefes aldı. “Bir rüya gördüm,” dedi.

“Kötü mü?”

“Annemle ilgili o hemen ölmeden önce gördüklerim gibi.”

“Ve?”

“Ve bu rüya senle ilgiliydi.”

Padme, Anakin’e sokularak, “Anlat bana,” dedi.

Anakin biraz uzaklaştı. “Sadece bir rüyaydı,” dedi, ama söylediğine kendisi bile inanmıyordu.

O sadece bir rüya değil. O gerçek ve sonunda gerçekleşecek.

Padme etkilenmemiş gibi görünmeye çalıştı. “Ya bebek?”

“Bilmiyorum.”

Padme tekrar Anakin’in yanına geldi. “Sadece bir rüya,” dedi hem Anakin’i teselli etmeye hem de kendisini inandırmaya çalışıyordu.

“Bunun gerçekleşmesine izin veremem,” dedi Anakin.

“Bu bebek hayatımızı değiştirecek,” dedi Padme. “Kraliçe’nin Senato’daki görevime devam etmeme izin vereceğinden şüpheliyim. Konsey babasının sen olduğunu öğrenirse sen de atılırsın.”

“Biliyorum,” dedi Anakin, bu gerçekleri aklından uzaklaştırmaya çalışarak. “Biliyorum.”

“Sence Obi-Wan bize yardım edebilir mi?”

“Onun yardımına ihtiyacımız yok,” dedi Anakin ve Üstadından işiteceği azarları düşünerek sinirlendi. Padme’nin bu yüz ifadesinden korktuğunu gördüğü zaman Anakin hemen ifadeyi değiştirip gülümseyerek, “Bebeğimiz bize verilmiş en güzel hediye,” dedi.

Anakin tekrar rüyayı düşündü ve onun gelecekte olanları doğru şekilde göstermemiş olmasını ümit etti ama ne kadar inkar etmeye çalışsa da doğru olduğunu biliyordu.

Neyseki bu önseziler konusunda uzman birini biliyordu.

“Önseziler mi?” dedi Üstat Yoda. “Önseziler. Hmm.”

Padme’yle ilgili kabus gördüğü gecenin sabahıydı ve Anakin, Üstat Yoda’nın Jedi Tapınağı’ndaki odasındaydı. Karşılıklı oturmuşlardı ve son derece sade olan odanın pencerelerinden güneş ışıkları içeri süzülüyordu.

“İmgelemler, gördüğün -” dedi Yoda.

“Acı, ızdırap ve ölüm.”

“Başkası mıdır bahsettiğin sen misin yoksa?”

Anakin fazla detay vermekten kaçınarak cevapladı, “Başkası.”

“Yakın mı sana?”

Anakin utanırmış gibi başını eğerek cevapladı, “Evet.”

Gözlerini Anakin’e diken Yoda parmağını kaldırarak söze başladı, “Dikkatli olmalısın Anakin, sezerken geleceği. Kaybetme korkusu karanlık tarafa giden yoldur.”

Anakin annesinin ölümüyle ilgili gördüğü rüyaları ve sonra da onu kurtarmayı başaramamasını düşündü. Yoda’ya bakarak, “Bu gördüklerimin gerçekleşmesine izin veremem, Üstat Yoda,” dedi.

“Ölüm yaşamın doğal bir parçasıdır,” diye açıkladı Yoda.

“Sevin etrafındakilerden Güç’e dönüşenleri görünce. Tutma yaslarını. Duyma özlemlerini. Bağlılık kıskançlığa yol açar. O da gölgesidir açgözlülüğün.”

Hâlâ doğru yolda olduğunu umut eden Anakin sordu, “Ne yapmalıyım, Üstat Yoda.”

“Kendini yetiştir kaybetmekten korktuğun her şeyi terk edebilecek şekilde.”

“Jedi’lığı terk edebilirim,” diye içinden geçirdi Anakin, “ama Padme’yi terk edemem. Yapamam. Onu çok seviyorum.”

Onun ölmesine izin vermeyeceğim. Asla.

Anakin’in Yoda’yla buluşmasından kısa süre sonra Palpatine, Anakin’e Jedi Konseyi’nin, Cumhuriyet üzerindeki kontrolünü arttırmak istediğini söyledi. Anakin buna inanmamıştı ama Palpatine’in Konsey’deki kişisel temsilcisi olmayı da kabul etti. Konsey’de sadece Jedi Üstatları yer alabildiği için, Anakin bu göreve gelmesinin ardından Üstatlığa terfi ettirilmesine kesin gözüyle bakıyordu ve Konsey, Şövalye olarak kalmasında ısrar edince bunu büyük bir hakaret olarak gördü. Konsey’le ilk rahatsız edici görüşmesinin ardından Anakin, Obi-Wan’dan Konsey’in kendisinden Şansölye Palpatine’e dair her şeyi kendilerine bildirmelerini istediğini öğrendi. Görünen o ki Palpatine’e güvenen tek Jedi Anakin’di.

Palpatine, Konsey’in bir şeyler planladığından şüpheleniyor ve Konsey de benim ona karşı casusluk yapmamı istiyor. Kime güvenmeliyim? Anakin, Padme’yle konuşmayı denedi fakat o Cumhuriyet’te artık demokrasi kalmadığı yönündeki endişelerini ifade edince, onu Ayrılıkçılar gibi konuşmakla suçladı. O da mı bana sırtını dönüyor?

O gecenin ilerleyen saatlerinde Palpatine, Anakin’i Galaxies Opera House’daki özel süitine görüşmeye davet etti. Orada Mon Calamarili bir dans grubunun ışıldayan su küreleri içerisinde sergilediği sıfır yerçekimi balesini izlerlerken, Palpatine Anakin’e Klon İstihbarat Birimleri’nin General Grievous’un Utapau sisteminde gizlendiğini tespit ettiklerini söyledi. Yardımcılarını odadan gönderdikten sonra Palpatine, Jedi Konseyi’nin Cumhuriyet’i kontrol altına almak istediği yönündeki görüşlerini yineledi ve ona karşı bir komplo hazırlığı içerisinde olduklarını söyledi.

“Bana karşı casusluk yapmanı istediler senden, değil mi?” dedi Palpatine.

Şansölye’nin yanındaki koltuğunu sinmiş olan Anakin cevap verdi, “Ben, uh... ben ne diyeceğimi bilmiyorum.”

“İlk öğretilerini unutma,” diye devam etti Palpatine, “Gücü elde edenler onu kaybetmekten korkarlar. Jedi’lar bile.”

Hayır, bu doğru değil, diye düşündü Anakin. “Jedi’lar gücü iyilik için kullanır,” dedi.

“İyi, bakış açısından ibarettir, Anakin,” dedi Palpatine sakince. “Sith’ler ve Jedi’lar hemen her yönleriyle aynıdırlar. Güce olan düşkünlükleri de öyle.”

Bu da doğru değil. “Sith’ler kendi güçlerine güvenirler,” dedi Anakin. “Onlar içe dönüktür, sadece kendilerini düşünürler.”

“Jedi’lar düşünmez mi?” diye sordu Palpatine, kaşlarını kaldırıp cevabın zaten ortada olduğunu ifade etmeye çalışarak.

“Jedi’ların nefsi yoktur,” diye cevap verdi Anakin. “Onlar sadece başkalarını düşünürler.”

Seyircilerden yükselen alkış üzerine Palpatine ve Anakin bakışlarını dansçılara çevirdiler.

“Bilge Darth Plagueis’in trajedisini duydun mu?”

“Hayır,” dedi Anakin.

“Ben de öyle düşünmüştüm,” dedi Palpatine. “Bu sana Jedi’ların anlatacağı türden bir hikaye değildir. Bu bir Sith efsanesidir. Darth Plagueis bir Sith Lordu’ydu, o kadar güçlü ve bilgeydi ki Güç’ü midi-chlorian’ları etkileyecek şekilde kullanıp yeni bir hayat yaratabilirdi.” Yavaşça bakışlarını Anakin’e çevirerek devam etti, “Karanlık taraftaki bilgisi o denli büyüktü ki sevdiklerinin ölmesini bile engelleyebilirdi.”

Anakin, Padme’yi ve gördüğü kabusu düşündü ve bir anda tüm vücudu titredi. “İnsanların ölmesini engelleyebiliyor muydu gerçekten de?” diye sordu.

“Güç’ün karanlık tarafı pek çok kişinin anormal olarak niteledikleri yeteneklere açılan bir kapıdır.”

Anakin, Darth Plagueis’i ve efsanenin ne kadarının doğru olabileceğini düşündü. “Ona ne oldu?” dedi.

Gözlerini Anakin’den çeviren Palpatine yavaşça cevap verdi, “O kadar güçlendi ki sonunda onu korkutan tek şey gücünü kaybetmek oldu ve sonunda kaybetti de. Ne yazık ki bildiği her şeyi çırağına öğretmişti. Sonra da çırağı onu uykusunda öldürdü. Çok ilginç. Diğerlerini ölümden kurtarabilirken kendisini kurtaramamıştı.”

Şansölye son derece bilgili bir adam olduğundan ve Darth Sidious meselesinde sürekli olarak Jedi Konseyi’yle görüştüğünden dolayı Anakin, onun Sith’lerle ilgili bu garip hikayeyi nasıl olup da öğrendiğinden şüphelenmemişti. Anakin tek bir şey bilmek istiyordu.

“Bu gücü elde etmeyi öğrenmek mümkün mü?” diye sordu.

Bir kaşını kaldıran Palpatine tekrar Anakine’e dönerek baktı. “Bir Jedi’dan değil.”





Ara Bölüm


Klon Savaşlarının bitmesinden yirmi üç yıl sonra bile Darth Vader, Anakin Skywalker’ın, Şansölye Palpatine’le Opera House’da buluşmasını rahatlıkla hatırlayabiliyordu. O sırada henüz Palpatine’in Sith Lordu Darth Sidious olduğunu fark etmese de Anakin Skywalker’ın, Sith’lerin gizemlerini öğrenmeye karar verdiği an o andı.

O anda Anakin tek istediğinin karısını kurtarmaya yardım edecek güçleri kazanmak olduğuna inanmıştı. Karanlık tarafa geçmek istemiyordu. Operadaki görüşmenin ardından da soylu bir şekilde davranmaya devam etmişti. Jedi Konseyi, Utapau’da General Grievous’un peşine düşmek için onun yerine Obi-Wan’ı seçip kendisini tekrar aşağılamış olduğunda bile Anakin, kendini beğenmişliği için özür dilemişti. Palpatine’in Darth Plagueis’i öldüren Sith Lordu olduğunu ve Şansölye’nin, General Girevous’un ölümünün ardından bile elindeki gücü hiç de bırakmaya niyeti olmadığını öğrendiği zaman ise Anakin, derhal bu bilgiyi Mace Windu’yla paylaşmış, o da Jedi’lardan oluşan bir grupla Palpatine’le ilgilenmeye gitmişti. Anakin doğru olan şeyi yapmıştı.

Ama Anakin, Padme’yi kurtarmanın tek yolunun Palpatine’in sahip olduğu gizemli bilgiler olduğunu düşündüğü için Mace Windu’nun Sith Lordu’nu öldürmesine izin verememişti. Palpatine’in, Mace Windu’nun üzerine Sith yıldırımı göndermesine göz yummuş ve Coruscant’taki tüm Jedi’lara ihanet ederek Palpatine’e bağlılık bildirmişti.

Sith Lordu’nun yeni çırağı olarak, Jedi Tapınağı’ndaki tüm Jedi’ları öldürmek için yola çıkmadan önce Darth Vader adını almıştı. Şimdi yıllar sonra Vader, o gün öldürdüğü tüm Jedi’ları düşündü; Palpatine’in ofisinin penceresinden düşen Mace Windu’nun yüzündeki şaşkın ifadeyi ve küçük Jedi’ların ve onların öğretmenlerinin çığlıklarını; pişmanlık duymuyordu. Bir Jedi’yken nasıl elinden gelenin en iyisini yapmışsa Palpatine’in çırağı olarak yaptıklarının da yapılması gereken en doğru şey olduğuna inanıyordu.

Vader, ayrılıkçı liderleri saklandıkları yer olan Mustafar sisteminde ortadan kaldırmak için yola çıktığında Jedi Tapınağı’ndan hâlâ dumanlar yükseliyordu. Diğer taraftan Palpatine de tüm klon birliklerine Jedi generallerini öldürmeleri yönünde bir emir göndermiş ve Senato’ya Ayrılıkçılar’ın ortadan kaldırıldığını ve Jedi ayaklanmasının da bastırıldığını bildirmişti. Palpatine, çılgın alkışlar eşliğinde Cumhuriyet’in bundan böyle İlk Galaksi İmparatorluğu haline geldiğini ilan etmişti.

Palpatine’in yeni çırağı, ayrılıkçı liderleri öldürdükten sonra Mustafar’daki dağ kalesinden dışarı çıktığında altında akan lav seline baktı. Aldığı canlar için üzülmüyordu. Ama eski halini, Jedi olmayı hayal eden çocuğu, kaybettiğini düşününce gözyaşlarına hakim olamadı.

Anakin Skywalker artık yoktu. Gerçekten mi? Nihayetinde Padme’nin aşık olduğu Darth Vader değil Anakin’di.

Padme’nin C-3PO ile yola çıkıp kendisini Mustafar sisteminde bulacağını ve yaptıklarını kınayacağını hiç düşünmemişti. Ya da Obi-Wan’ın Jedi katliamından sağ çıkacağını ve ikiyüzlü Padme’nin onu da beraberinde getireceğini öngörememişti. Tüm gücüne ve Obi-Wan’a olan bağlılığına rağmen öfkesi yüzünden Üstadının Mustafar’daki varlığını onu karşısında, Padme’nin gemisinin rampasında, görene kadar hissedememişti.

Üstelik Obi-Wan’ın onu alaşağı edecek güce sahip olduğunu da hiç tahmin edememişti.





Bölüm 12


“Sen Seçilmiş Kişi’ydin!” diye bağırdı Obi-Wan, Mustafar’ın lav nehrinin kıyısındaki bir yokuşun dibindeki kara kumların üzerinde yatan Anakin’den geride kalanlara. Yıpratıcı düelloları onları Padme’nin gemisinin iniş yaptığı ve Anakin’in Güç’ü kullanarak ikiyüzlü karısını boğmaya çalıştığı pistten çok uzaklara götürmüştü.

Ama düello sona ermişti. Işın kılıcının tek bir hamlesiyle Obi-Wan, eski Anakin’in bacaklarını ve sol kolunu kesmişti.

Anakin, kafasını tüten kumlardan kaldırmaya çalışırken öfkeden parlayan gözlerini Obi-Wan’a çevirdi. Bu şekilde ölemem! Hâlâ senden daha güçlüyüm!

“Sith’leri yok etmen gerekiyordu, onlara katılman değil!” diye devam etti Obi-Wan. “Güç’e denge getirecektin, onu karanlığa terk etmeyecektin.”

Parçalanmış gömleğinden ateşin hararetini hisseden Anakin, biraz ileride duran ışın kılıcına baktı. Güçlerini odaklayamayacak kadar şaşkın durumdaydı ve nefretle Obi-Wan’ın eğilip kılıcını alışını izledi. Obi-Wan kılıç elinde yokuşu tırmanmaya başladı.

“Senden nefret ediyorum!” diye gürledi Anakin, gözlerini ondan ayırmadan.

Obi-Wan durdu ve son bir kez perişan haldeki ve öfkeden kudurmuş bu canavara baktı. “Sen benim kardeşimdin, Anakin,” dedi Obi-Wan. “Seni severdim.”

Anakin’in elbiseleri alev aldı ve bir anda tüm bedenini alevler kapladı. Çığlıkları acı ve öfkeyle doluydu ve tümüyle çaresiz bir varlığınkinden farklıydı. İçgüdüleri ona yuvarlanıp alevleri söndürmesini söylese de altında yattığı sıcak zemin ve harap olmuş bedeni nedeniyle tek yapabildiği yanmaya devam etmekti.

Obi-Wan, Anakin’i ölüme terk ederek oradan ayrıldı. Bir şekilde çektiği tüm acıya rağmen Anakin, Jedi, görüşünden çıkmadan önce son bir Kez Obi-Wan’ın varlığını hissetti.

Anakin’in feryatları devam etti.

Alevler sonunda söndü.

Anakin’in mekanik sağ kolu kuma gömüldü.

Kendini çekerek yokuştan birkaç milim yukarı çıktı.

Tekrar!

Her hareketiyle volkanik parçalar vücudunu deşiyor ya da parçalıyordu. Vücudundan geriye kalanları lav nehrinden uzaklaştırıp yokuştan olabildiğince yukarı çıkabilmek için tüm konsantrasyonunu kullandı.

İnledi. Ancak güçleri sayesinde bayılmadan durabiliyordu.

Tekrar!

Sadece Obi-Wan’a duyduğu nefret yüzünden yaşamak istiyordu.

Anakin –hâlâ kendini Anakin olarak görüyordu- tepesinde yaklaşan bir geminin motor gürültüsünü duydu. Bir klon askerinin sesini duyduğunda ne kadar zaman geçtiğine dair bir fikri yoktu, “Majesteleri, bu tarafta.”

Ardından da Palpatine’in sesini duydu, “İşte burada. Hâlâ yaşıyor.”

Anakin’in kararmış bedeni, en sonunda bayıldığında artık pelte haline gelmişti.

Anakin gözlerini, droidlerle çevrili olarak, bir ameliyat masasında açtı. Yeni İmparator Palpatine, onu Coruscant’taki bir cerrahi yenileme merkezine getirmişti. Droidler, masaya metal kemerlerle bağlanmış titreyen bedenine robotik uzuvlar takıyorlardı. Droidler, Anakin’in kanında ve dokularında bulunan değerli midi-chlorian’ları kurtarabilmek için son hız çalışıyorlardı. Midi-chlorian’ların kimyasallarla incelmesini engellemek için anestezi kullanmamışlardı.

Anakin her şeyi hissediyordu.

Hasarlı iç organlarını desteklemek için perişan haldeki bedenine takılan her metal parçasını hissetmişti. Parçalanan kemiklerinin yerine plastoid’ler takılırken ve yeni organları lazerle yerlerine dikilirken kıvrandı. Bir noktada cerrah droidin Palpatine’e, hasarlı ciğerlerinde havanın dolaşımını sağlayabilmek için özel bir miğfer ve sırt çantası gerektiğini söylediğini duydu.

Tüm yaralarına rağmen operasyon boyunca çığlıkları hiç dinmemişti.

Sonunda operasyon bitmişti ve Anakin sessizce ve hâlâ bağlı olarak masada yatıyordu. Siyah bir yaşam destek ünitesi giydirilmiş ve kontrol paneli de göğsüne yerleştirilmişti. Başının üzerinde robotik bir mekanizma, oval reseptörleri olan siyah bir maskeyi yavaşça yüzüne doğru indirirken diğer bir mekanizma da başına bir miğfer yerleştirdi. Miğfer ve maske aynı anda boynunun çevresindeki zırhlı bir halkayla birbirine kenetlendi. Tepeden tırnağa basınçlı kıyafet giymişti ve kulağına gelen mekanik bir sesin aslında kendi nefes alma sesi olduğunu anladı.

Masa dönerek Anakin’in bağlı bedenini dik konuma getirdi. Ameliyat odasının gölgelerinden İmparator öne çıkarak, “Lord Vader. Beni duyabiliyor musun?” dedi.

Vader? Doğru... Ben Darth Vader’ım. Anakin öldü.

Vader nefes aldı, ardından da, “Evet, Efendim,” dedi. Maskenin vokabulatörü sesini buyurgan, kalın bir sese çevirmişti. Hâlâ güçsüz hissediyordu, İmparator’u görebilmek için başını çevirirken bile zorlanmıştı. İmparator’un yüzü şekilsiz ve yıpranmıştı, dövüşleri sırasında Mace Windu tarafından yansıtılan Sith yıldırımı nedeniyle deforme olmuştu.

“Padme nerede?” dedi Vader yeni sesiyle. Yaşadığı onca şeye rağmen hâlâ ilk düşündüğü o olmuştu, hâlâ onu seviyor, hâlâ onu kurtarmak istiyordu. “Güvende mi? İyi mi?”

En sempatik tonuyla Palpatine, “Anlaşılan öfke içerisinde onu öldürmüşsün.”

“Ben? Yapmış olamam,” dedi Vader, inanamamıştı. Onu sevdim! Her şeyi onu kurtarmak için yaptım – kendi düşüncelerinin sesi bile ona farklı geliyordu, sanki maskeden yayılan küçük çaplı fırtına uğultusu gibiydi. Mustafar’da, Padme’nin boğazını sıktığını ve onun pistte yere yığıldığını hatırladı.

Ben yapmak istemedim –

Vader gürledi, “O yaşıyor, bunu hissediyorum.”

Vader acı ve öfkeyle inlerken Palpatine ihtiyatla bir adım geri attı. Laboratuvardaki ekipman ve droidler, Vader, Güç’ün kudretini her yöne yayarken titreyip dağılmaya başladılar. Önce sol sonra sağ kolunu kendini bağlayan metal kemerlerden kurtardı. Ağır botlarına monte edilmiş yeni bacaklarıyla birkaç adım atıp durdu. Tüm öfkesine rağmen acı gerçeği kabullenmişti: Padme doğmamış çocuğuyla birlikte ölmüştü.

“Hayır!” diye öyle bir bağırdı ki her yer onun sesiyle inledi. Maskesinin ardında gözyaşlarını tutabilmek için gözlerini kapattı, çünkü onları silmesi imkansızdı.

Ama hiç yaş gelmemişti. Cerrah droidler gözyaşı keselerini mi almış ya da değiştirmiş miydi bilmiyordu. Tek bildiği Padme’nin ebediyen gittiğiydi... Ve dışarıda öldürülmesi gereken Jedi’lar hâlâ serbest dolaşıyordu.

Kimseye sevgi duymayan; eldivenli ve sibernetik parmaklarıyla dokunduğu hiçbir şeyi hissedemeyen Darth Vader, nihayet tüm benliğiyle karanlık tarafı kucaklamaya hazırdı.

Öyle de yaptı.





Bölüm 13


Darth Vader’ın ilk görevi katliamdan sağ çıkan Jedi’ların izini sürmekti. Her istihbaratı değerlendirmiş, avlarını bulmak için galaksinin en uzak köşelerine gitmiş ve bulduğu her Jedi’ı öldürmüştü. Obi-Wan ya da Yoda’dan haber yoktu ama Vader her an tetikteydi.

Her geçen gün Vader, bir zamanlar olduğu Jedi’dan biraz daha uzaklaştı. Anakin Skywalker’ın travma yaşadığı olaylarda, Vader başkalarına zarar vererek kendisini şekillendirdi. Maalesef suni kolları nedeniyle Sith yıldırımı gönderemediği gibi, bu yıldırıma karşı da zayıftı. Her zaman İmparator’dan daha zayıf olacaktı.

Anakin Skywalker’a ne olduğunu çok az kişi biliyordu ama Galaktik İmparatorluk’ta yaşayan herkesin Palpatine’in yeni hizmetkarından haberi olması uzun sürmedi. Palpatine’in İmparator olmasından bir ay sonra ortalıkta dolaşan bir habere göre, Vader, elli Jedi hainin saklandığı bir yeri bulmuş ve her birini bizzat kendisi öldürmüştü. Görgü tanıkları, onu Jedi güçlerine sahip ve ışın kılıcı kullanan ama kesinlikle Jedi olmayan, hayaleti andıran bir varlık olarak tarif etmişlerdi. Jedi’lar Cumhuriyet’i yıkmaya çalışmış olabilirdi ama rakiplerini boğdukları görülmemişti.

Bazıları, Darth Vader’ın İmparator’un emirlerini yerine getiren bir droid olduğunu iddia etmişti. Kimilerine göreyse profesyonel bir gladyatör ya da kelle avcısıydı. Hatta onun bir zamanlar çok ünlü birisi olduğunu ve şimdi de kimliğini gizlemek için “Darth Vader” adını alıp maske taktığını iddia edenler bile çıkmıştı.

Vader geçmişinin bilinmesine yol açacak hiçbir şey yapmıyordu. Diğerlerinin onun hakkında bilmesi gereken tek şey sadece İmparator’a hesap vereceğiydi. İmparator’un yardımcısı olarak Vader, efendisinin emirlerini büyük bir titizlikle yerine getiriyordu. Jedi’ları avlamanın yanısıra İmparatorluk donanmasının büyümesi ve İmparatorluk’un gücünü arttıracak –çoğu insan olmayanların aleyhine olan- yeni kanunların uygulamaya konmasını da denetliyordu. Vader’a karşı gelenler ya da onu hayal kırıklığına uğratanlar hayatını ya da özgürlüğünü kaybederdi ve İmparator’un en sıkı destekçileri bile bu maskeli cyborg’u gördüklerinde titrerlerdi. Kısa sürede onun adı, terör kelimesiyle aynı anlamı taşır hale gelmişti.

İmparator, Galaksi Senatosu’nu, İmparatorluk Senatosu olarak yeniden organize etti, böylece idare ettiği dünyaların temsilcilerini kontrol ve gözetim altında tutabilecekti. Vader, Alderaanlı Senatör Bail Organa’nın da diğerleriyle birlikte katıldığı önemli Senato toplantılarında İmparator’un yanında yer alırdı. Klon Savaşları sırasında Anakin Skywalker, Senatör Amidala’nın, Organa’ya nadir dürüst politikacılardan biri olduğu için duyduğu saygıyı paylaşmıştı ama Vader için bu adam bir böcek kadar önemsizdi. Diğerleri gibi Organa da, Vader’ın olmadığı bir yere bakmayı tercih ederdi.

Sıradan sorumluluklarını paranoyak danışmanlarına devreden İmparator, nadiren halkın arasına karışır ve zamanının çoğunu Coruscant’taki sarayında Güç’ün karanlık tarafı üzerinde çalışarak geçirirdi. Zaman içerisinde Vader’ın görüntüsü İmparatorluk’un otoritesinin simgesi haline gelmişti.

Fakat İmparator, Vader’ın iplerin kimin elinde olduğunu unutmasına asla izin vermezdi. Belli aralıklarla İmparator’un küçümseyen sorusuyla başlayan şu diyalog yaşanırdı: “Ölümden korkuyor musun, Darth Vader?”

“Hayır, Efendim.”

“Öyleyse neden yaşıyorsun?”

“Daha güçlü olmayı öğrenmek için, Efendim.”

“Bir gün beni ortadan kaldırabilmek için mi güçlü olmaya çalışıyorsun?”

“Siz benim güce giden yolumsunuz. Size ihtiyacım var.”

“Evet, çırağım. Asla yerini ve daha çok şey öğrenmen gerektiğini unutma.”

Vader da sonunda kendisine sığınacak bir yer olarak, Kont Dooku’nun Klon Savaşları sırasında sığındığı fırtınaların hüküm sürdüğü Vjun gezegenindeki, Bast Kalesi’ni seçti.

Vjun’da Vader, kendi karanlık taraf çalışmalarına başladı. İmparator’un onun en çok istediği şeyi bildiğinden şüphesi yoktu: Efendisini öldürecek güce sahip olmak. Palpatine o denli güçlüydü ki, birkaç girişimine rağmen, Vader günün birinde Sith Lordu’nu yenebilecek güce ulaşabileceğinden şüphe etmeye başlamıştı.

Yıllar geçtikçe fethedilen dünyalarla İmparatorluk genişledi. Klon askerleri, İmparatorluk donanmasında hizmet etmeye devam etse de artık insanlar da subay, teknisyen, pilot ve stormtrooper olarak alınmaya başlanmıştı.

Anakin Skywalker’ın, Jango Fett adındaki kelle avcısıyla bir tanışıklığı olmasa da Dart Vader, babasının zırhını, silahını ve gemisini devralan, Fett’in klon “oğlu” Boba Fett’le iş yapmaya başlamıştı. Boba Fett, galaksinin en iyi kelle avcısı olarak ün salarken, Vader’ın ona ara sıra işinin düşmesi de kaçınılmaz hale gelmişti.

Vader, pek çok dünyada yürütülen gizli operasyonları da idare ediyordu. Ölümcül Noghri savaşçıları, gizlice yaşam yokeden toksinlerle zehirlediği gezegenlerinin yardımına koşarak, kendi davası için kullanmaya başlamıştı. Falleen gezegenindeki İmparatorluk araştırma merkezinden ölümcül bir virüs dışarı sızdığında Vader, hastalığın bulaştığı dünyaya turbolazerle ateş yağdırmış ve iki yüzbin Falleen’i öldürmüştü.

Darth Vader’ın yürüttüğü operasyonların içerisinde en önemlisi, ay büyüklüğünde ve bir gezegeni yok edecek güçte bir süper lazere sahip bir savaş istasyonu olan, Death Star’ın inşaatıydı. İmparatorluk’un en üst rütbeli subayı Grand Moff Wilhuff Tarkin tarafından tasarlanan ve Geonosis’de dizayn edilen Death Star, İmparatorluk’un en güçlü silahı olacaktı.

Tarkin’in “Korkuyla Yönet” doktrininin bir parçası olan savaş istasyonu tüm galaksiye korku salacak ve hiç kimse İmparatorluk’a karşı koymaya cüret edemeyecekti.

Palpatine’in de öngördüğü gibi İmparatorluk’un düşmanları vardı. Yasa dışı bir hareket olan Cumhuriyeti Yeniden Kurma İttifakı, ya da yaygın bilinen adıyla Asi İttifakı, can sıkmaya başlamıştı. İmparatorluk subayları, Asiler’in gizli bir üs kurduğundan emin olsa da, üssün yeri hâlâ gizemini koruyordu.

Klon Savaşları ve İmparatorluk’un kurulmasından on dokuz yıl sonra Asi İttifakı, Outer Rim’deki Toprawa sistemindeki bir İmparatorluk konvoyuna saldırdı. Darth Vader bunun bir yanıltma saldırısı olduğunu anlamıştı ve Asiler’in ana amacı Toprawa’daki İmparatorluk araştırma tesislerine sızmaktı.

Asiler Death Star’ın planlarını çalmıştı.





Bölüm 14


Darth Vader, Senatör Bail Organa’nın kızı Prenses Leia ile geçmiş yıllarda birkaç kez karşılaşmıştı. İlk seferinde Coruscant’taydı, Leia senatör olmadan önceydi, o ve babası İmparatorluk Sarayı’ndaki karşılama gurubunun içinde İmparator’u bekliyorlardı. Diğer pek çok insan gibi o da İmparator’un huzurunda titremiş ve Darth Vader’ın onu ciddi bir tehlike olarak görmesine neden olacak bir şey yapmamıştı. Kısa süre önce Leia’yı ve onun subaylarından biri olan Yüzbaşı Antilles’i Ralltiir gezegeninde, Prenses’in iyi niyet elçisi olarak görev yaptığını iddia ettiği yerde, görmüştü. Vader, Leia’nın eski Corellian korvetine –İmparatorluk görevlileri bu gemilere çok çevik olmalarından dolayı “Blockade Runner” (Abluka Kırıcı) adını vermişlerdi– gezegenden ayrılmadan önce bir verici yerleştirtmeyi başarmıştı.

Asiler’in Toprawa’da bir İmparatorluk konvoyuna saldırdıklarını öğrendikten sonra Vader hızla oraya gitti. Yaveri kara üniformali komutan Praji ile Toprawa’nın yörüngesindeki yıldız destroyeri Devastator’ın köprüsünde yan yana duruyordu. Sensör ekranında bir geminin yaklaştığını gösteren bir bipleme duyuldu. Gemi bir kimlik numarası göndermese de, sinyal bu geminin Prenses Leia’nın Blockade Runner’ı olduğunu gösteriyordu.

Vader şaşırmamıştı.

Az sonra İmparatorluk iletişim subayı monitöre bakarak, “Komutanım, gezegenden değiştirilmiş sinyaller gönderiliyor.”

Vader başını Praji’ye çevirerek, “Gemi şimdi sisteme girdi. Derhal yakalayın.”

Praji iletişim konsoluna gidip Blockade Runner’la iletişime geçebileceği bir kanal açtı. “Kimliği belirsiz gemi. Motorlarınızı durdurun ve güvenlik araştırması ve sorgusuna hazır olun!”

“Burası Tantive IV,” diye bir cevap geldi telsizden ve Vader derhal sesin sahibinin Yüzbaşı Antilles olduğunu anladı. “Şu an gemimizde ciddi bir arıza var. Bakım ekibi gidermek için çalışıyor.” Bir anlık suskunluğun ardından Antilles devam etti, “Biz diplomatik bir göreve giden elçilik gemisiyiz ve gerekli tamiratın tamamlanmasının ardından derhal bu sistemi terk edeceğiz.”

Komutan Praji, başıyla onaylayan bir hareket yapan Vader’a baktı. Tekrar telsize dönerek cevap verdi, “Kimliğinizi doğruluyoruz, Tantive IV. Devastator ateş açmayacak. Rotanızı koruyun ve İmparatorluk birimlerinin güverteye çıkmasına hazır olun.”

Birkaç saniye sonra Antilles cevap verdi, “İmparatorluk kruvazörü Devastator, bizler diplomatik bir görevdeyiz ve bu nedenle alıkonamayız.”

Praji hemen sensör ekranına bir göz attı. “Tantive IV kalkanlarını kaldırıp hızını arttırıyor.”

“Peşlerinden gidin,” diye emretti Vader, Blockade Runner’ın kaçamayacağından emindi.

Devastator motorlarını ateşlerken Praji tekrar telsizden seslendi, “Tantive IV, burası Devastator. Sensörlerimiz bu sistemde yasa dışı haberleşme de bulunduğunuzu gösteriyor. Durun yoksa ateş açacağız.”

Vader, Blockade Runner’ın rotasını değiştirmediğini görünce sakince, “Minimum hasar verecek şekilde ateş açın,” dedi.

Devastator’ın topları kaçmakta olan küçük geminin kalkanlarına ateş yağdırmaya başladı. Kısa süre sonra Tantive IV motorlarını ateşleyerek hiperuzayda kayboldu.

Bir gemiyi, ışık hızında yolculuk etme imkanı veren bir boyut olan, hiperuzayda takip etmenin imkansız olduğunu hepsi biliyordu.

Komutan Praji, Devastator’ın sensör ekranında izlemi cihazının yerine baktı. “Lord Vader, Tatooine sistemine gidiyorlar.”

Tatooine! Vader belli etmemişti ama maskesinin ardında öfkeyle dişlerini sıkmıştı. Tatooine’in adının geçmesi bile keyfinin kaçması için yeterliydi. Mevcut duruma odaklananan Vader, “Rotayı oraya çevirin,” dedi.

“Emredersiniz, Lordum.”

Tantive IV, Tatooine’e vardığında Devastator tam arkasındaydı. Blockade Runner elindeki silahlarla ateş açtı ama ateş gücü İmparatorluk yıldız destroyeriyle kıyaslanır gibi değildi. Yıldız destroyeri, Blockade Runner’ın ana sensör çanağını ve sancak kalkan projektörünü uçurunca küçük gemi sakatlanmıştı.

İmparatorluk çekici ışını, Tantive IV’ü Devastator’ın ana hangarına doğru çekmeye başladı. Orada silahlı stormtrooper’lar yakalanan geminin içine gönderildi. Birkaç stormtrooper Tantive IV’ün mürettebatı tarafından vuruldu ama gemiye dolmaya devam eden beyaz zırhlı İmparatorluk askerleri birkaç dakika içinde gemiyi ele geçirmeyi başardılar.

Çatışma sona erdiğinde Vader, Tantive IV’ün güvertesine çıktı. Beyaz renkli koridorlar delik deşik olmuştu ve havada ağır bir yanık kokusu vardı, zeminde çatışmada ölen stormtrooper’lar ve Asi askerleri yatıyordu. Vader melun bir gölge gibi koridorda ilerledi.

Yüzbaşı Antilles bu saldırıdan sağ çıkmıştı ve Vader’ın kendisini beklediği geminin operasyon odasına stormtrooper’larca götürüldü. Vader, kara eldivenli eliyle Antilles’in boynunu kavradığında bir İmparatorluk subayı koşarak gelip, “Death Star’ın planları ana bilgisayarda değil,” dedi.

Vader başını Yüzbaşı Antilles’e çevirdi, “Size gönderilen bilgiler nerede?” Sith Lordu hiç çaba harcamadan elini kaldırarak Antilles’in ayaklarını yerden kesti. “O planları ne yaptınız?”

Antilles güçlükle cevap verdi, “Bize bir bilgi ulaşmadı. Aah... Bu bir elçilik gemisi. Bizler diplomatik bir görevdeyiz.”

Vader avucunu biraz daha sıkarak, “Eğer bu bir elçilik gemisiyse... büyükelçi nerede?” diye sordu.

Antilles cevap vermeyince Vader sorgulamanın sona erdiğine karar verdi. Kara Lord elini biraz sıkarak anında Antilles’in boynunu kırdı ve cesedi duvara fırlatıp bir stormtrooper’a döndü.

“Komutan,” dedi Vader, “Planları bulabilmek için bu gemiyi gerekirse parça parça edin ve tüm yolcuları bana getirin. Onları sağ olarak istiyorum!”

Stormtrooper’lar tüm yolcuları aramaya başladılar ve Vader’a Prenses Leia’nın gözaltına alındığı bildirildi.

“Darth Vader,” dedi Leia eline düştüğü kişiye. Bilekleri kelepçeliydi ve Tantive IV’ün dar koridorlarında duran çok sayıdaki stormtrooper’ı da umursamamıştı. Cesaretle Sith Lordu’nun miğferinin kara lenslerinin içine bakarak devam etti, “Ancak sen bu kadar küstah olabilirsin. İmparatorluk Senatosu bu yaptığına sessiz kalmayacaktır. Senin diplomatik bir gemiye saldırdığını -”

“Şaşırmış numarası yapmayın, Majesteleri,” diyerek sözünü kesti Vader. “Bir yardım görevinde değildin. Asi casusları tarafından bu gemiye bilgiler gönderildi. Sana gönderdikleri planlara ne olduğunu bilmek istiyorum.”

“Neden bahsettiğini bilmiyorum,” diye cevap verdi Leia. “Ben Alderaan’a diplomatik görevle gitmekte olan bir İmparatorluk Senatosu üye-”

“Sen Asi İttifakı’nın bir üyesisin ve bir hainsin,” diye gürledi Vader. “Götürün onu!“

Stormtrooper’lar Leia’yı kendi gemisinden yıldız destroyerine götürürken siyah üniformalı, şahin burunlu İmparatorluk Subayı Daine Jir, koridorlarda dolaşıp kendisini çalıntı planlara götürecek bir ipucu arayan Vader’ın yanına geldi.

“Onu alıkoymak tehlikeli olur,“ dedi Jir. “Eğer bu duyulursa Senato Asiler’e sempati duymaya başlar.”

“Asi casuslarının izini buraya kadar sürdüm,” dedi Vader, endişe etmeden. “Şimdi Leia, benim gizli üssü bulabilmem için elimdeki tek bağlantı.”

Jir, Prenses’in itibarını biliyor olmalıydı ve devam etti, “Size bir şey demektense ölmeyi tercih eder.”

“Onu bana bırak,” dedi Vader. “Önce bir yardım çağrısı gönderin sonra da Senato’ya gemideki herkesin öldüğünü bildirin.”

Vader koridorların kesiştiği yere geldiğinde, Komutan Praji onu durdurarak, “Lord Vader, savaş istasyonunun planları bu gemide değil! Ayrıca kimseyle de bağlantı kurmadılar. Çatışma sırasında bir tahliye pod’u ateşlendi ama içinde canlı yoktu.”

Öfkesinin arttığını hisseden Vader, “Planları o pod’a saklamış olmalı. Onları geri almak için derhal bir birlik gönder. Bununla bizzat ilgilen. Bu sefer hiç kimse bize engel olmasın,” dedi.

“Derhal, Efendim,” dedi Praji.

“Ayrıca gezegenin uzay limanını kontrol altına almak için de bir birlik gönder,” diye ekledi Vader. “İmparatorluk’tan izin almadan hiçbir gemi Tatooine’den ayrılmasın.”

Vader pencereye yaklaştı ve kum gezegenine baktı. Tıpkı hatırladığı gibi kurak görünüyordu.

Bir zamanlar burada yaşadığımı... Jedi’lar gelip beni almadan önce burasının benim evim olduğunu düşünmek. Annem son nefesini bu gezegende vermişti ve yıllarca onu kaybetmiş olmanın yasını tuttum.

Şimdi hiçbir şey hissetmiyorum. Bu gezegen ve içinde yaşayanlar benim için bir avuç toz kadar değersiz.

Devastator’e dönen Vader, Tatooine’i Death Star’ı kullanarak yok edebileceğini düşündü. Acaba kum gezegeninin ortadan kalkışını izlemek ona keyif verir miydi? Bu göz ardı edemeyeceği bir seçenekti.





Bölüm 15


160 kilometre çapında bir küre olan Death Star, IV. seviye bir ay boyutundaydı ve inşa edilmiş en büyük gemiydi. Quadanium çelikten yapılmış dış gövdesinin iki önemli özelliği vardı: üst yarı küresinde bulunan içbükey bir süperlazer odaklama lensi ve iyon motorları, hiperiticileri ve hangarları ihtiva eden ekvator kuşağı. Henüz tam olarak aktif hale gelmemiş olan süperlazerine ilave olarak Death Star’da 10000’den fazla turbolazer bataryası, 2500 lazer ve 2500 iyon topu bulunuyordu. Hangarlarında 7000 Çift İyon Motorlu avcı uçağı ve 20000’den fazla askeri ve sivil araç vardı. Savaş istasyonunun mürettebatı, askerleri ve pilotlarının toplam sayısı bir milyonun üzerindeydi.

Death Star herhangi bir şekilde Vader’ı etkilememişti.

Tatooine’den esir aldığı Prenses Leia ile birlikte dönen Vader ve gamze yanaklı Tarkin, toplantının çoktan başlamış olduğu Death Star’ın konferans salonuna girdiler. Death Star’ı komuta eden kıdemli İmparatorluk Komutanı Amiral Motti, İmparatorluk ordusundan General Tagg ve diğer beş üst rütbeli İmparatorluk subayı masada oturmuştu. Tarkin, onlara İmparator’un Senato’yu feshettiğini ve Death Star’ın diğer sistemleri kontrol altında tutmak için yeterli olacağını söyledi.

General Tagg, Asiler’in çaldıkları Death Star planlarını kendi avantajlarına kullanabilecekleri yönündeki endişelerini dile getirse de Amiral Motti, Death Star’a yönelik herhangi bir saldırının başarılı olma ihtimalinin bulunmadığını ifade etti. “Bu istasyon evrendeki en güçlü silah sistemidir,” dedi Motti. “Kullanmamızı tavsiye ederim.”

“İnşa ettiğiniz bu terör silahına fazla güvenmeyin,” diye ikaz etti Vader. “Güç’ün kudreti yanında bir gezegeni yok edebilme yeteneği önemsiz kalır.”

Motti küçümseyerek, “Bu büyücü numaralarıyla bizi korkutmaya kalkmayın, Lord Vader. Eski bir dine olan bu üzücü bağlılığınız ne çalınan planları bulmanızı ne de Asiler’in gizli üssünüzün yerini tespit etmesini -”

Vader’ın odanın diğer ucundan eldivenli eliyle yaptığı bir hareketle Motti konuşmayı kesip kendi boğazına sarıldı. “İnancınızdaki eksikliği rahatsız edici buldum,” dedi Vader.

“Bu kadar yeter!” diye gürledi Tarkin. “Vader, bırak onu!”

Vader, sadece İmparator’a hesap verse de Death Star’da Tarkin’in emirlerine uymasını söyleyen de İmparator’du. “Nasıl isterseniz,” dedi Vader ve elini indirip Motti’nin boğazındaki telekinetik pençeyi serbest bıraktı.

Serbest kalan Motti başını eğerek nefes almaya çalıştı. “Bu tartışma anlamsız. İstasyon operasyona hazır hale gelen kadar, Lord Vader bize Asi kalesinin yerini öğrenecek. Böylece Asiler’i tek bir darbede yok edeceğiz,” dedi Tarkin.

Toplantının ardından Vader’a kendisine Tatooine’den bir mesaj geldiği bildirildi. Daha önce kendisine Komutan Praji’nin birliğinin Tantive IV’den kaçan tahliye pod’unun içinde iki droid olduğunu öğrendiği ve droidlerin bir Jawa sandcrawler’ınca alındığı bildirilmişti. Vader iletişim konsoluna gitti. Holoprojektörde cübbe giyen ve diz çökmüş olan orta yaşta bir adamla kadının yanında duran iki silahlı İmparatorluk sandtrooper’ının görüntüsü belirdi. Görüntüdeki dört kişinin arkasındaki binanın ise bir çöl evinin kubbe girişi olduğunu Vader fark etmişti.

Sandtrooper bölük komutanına, “Kapalı devreden rapor ver,” dedi Vader.

“Lord Vader,” dedi sandtrooper’lardan biri, miğferindeki kontrolü ayarlayıp sesini sadece Vader’ın duymasını sağladı. “Jawa’lar bu rutubet çiftçilerine bir protokol droidi ve bir astromech satmışlar ama iki droid de ortada yok.”

Rutubet çiftçileri mi? diye düşündü Vader, görüntüdeki diz çökmüş çifte bakarak, “Çiftçilerin isimleri nedir?”

“Owen ve Beru Lars, Efendim,” diye cevap verdi sandtrooper. “Droidlerin nerede olduğunu bilmediklerini söylüyorlar fakat garajlarındaki landspeeder ortalıkta yok.”

Owen ve Beru, Vader hatırlamıştı. Hologramın görüntüsü onların yıpranmış yüzlerini tanımasına yetecek kadar netti. Sırtlarına dayanmış tüfekler yüzünden ikisi de çok huzursuz görünüyordu. Vader, Anakin Skywalker’ın onlarla görüştüğü gün neye benzediklerini düşündü. Zaman acımasızdır. Zayıflıklarının bedelini ödemelerinin zamanı artık geldi.

“Emirleriniz nedir?” dedi sandtrooper.

“Bay ve Bayan Lars mülklerinde bir protokol droidi bulundurma zahmetine girmiş görünüyorlar.”

Duyduğunun ne anlama geldiğinden emin olamayan sandtrooper sordu, “Efendim?”

“Öyleyse araştırmaya başlamadan önce Jawa’lara gösterdiğiniz nezaketi onlara da gösterin. Mos Espa ya da Mos Eisley uzay limanlarına giden yollarda kontrol noktaları kurarak droidlerin geçmesini engelleyin. Bir şey daha.”

“Evet, Efendim?”

“Ben bağlantıyı kesene kadar görüntüyü kapatmayın.”

“Anlaşıldı,” dedi sandtrooper.

Vader, sandtrooper’ların emirlerini çaresiz kurbanları üzerinde uygulamasını izledi. Arkadan binadan yükselen alevleri –milyonlarca ışık yılı uzakta olsa da– son derece tatmin edici bulmuştu.

Lars ailesinin çiftliği cehenneme döndükten sonra, Vader holoprojektörü kapattı. En yakın asansöre giderek zeminin beş kat altındaki, siyasi suçlular için ayrılmış, AA-23 nezaret odasına indi.

Prenses’le konuşmanın zamanı geldi.

Gözaltı hücresi 3187’nin kapısı açıldı ve Darth Vader eğilerek kapıdan geçti. Yanında siyah üniformalı iki İmparatorluk askeri vardı. Prenses Leia duvara monte edilmiş metal bir yatağın üzerinde oturmuştu. Tutuklunun üzerine eğilen Vader, “Şimdi Majesteleri, sizinle gizli Asi üssünün bulunduğu yeri konuşma zamanı geldi,” dedi.

Vader’ın arkasından bir uğultu duyuldu ve küre şekilli bir sorgu droidi yavaşça uçarak hücreye girdi. Droidin orta bölümünde kaldırıcı sistem bulunuyordu ve dışına da elektroşok ve sonik işkence cihazları, kimyasal şırınga ve yalan makinesi monte edilmişti.

Droidi gören Leia’nın gözleri korkuyla açıldı ve Vader gözlerindeki korkuyu kolayca fark etti. “Şunu benden uzak tut!” dedi Leia.

Vader, tutukluyu kavrayıp kolunu yana doğru açarken sorgu droidi de yaklaştı. Droidin enjektör kolundan bir “tıss” sesi duyuldu ve Leia çığlık atarak geri fırladı ve hücrenin duvarına çarptı. “Yapamazsın,” dedi. “Yapa-”

“Majesteleri,” dedi Vader, en kibar tonuyla. “Beni dinleyin.”

Leia’nın gözleri yuvalarında döndü, hiçbir şeye odaklanamıyordu. Mırıldandı, “Dinlemek...”

“Doğru, dinleyin... Ben dostunuzum.”

“Ne- dost mu?” dedi Leia, sonra da irkildi, “Hayır...”

“Evet!” diye ısrar etti Vader, onun gittikçe hipnotik konuma geçisini izledi. “Bana güvenin. Bana söyleyebilirsiniz. Sırlarınız bende güvende olur.”

“Mmmm?” diye dudaklarını yaladı Leia. “Güvende mi?”

“Evet, güvende. Burada güvendesin. Dostlar arasındasın. Bana güvenebilirsin. Ben de senin gibi Asi İttifakı’nın bir üyesiyim.”

Yüzünde rahatlamış bir ifade beliren Leia mırıldandı, “Asiler mi?”

“Death Star planlarını ne yaptınız? Neredeler? Asiler bilmek istiyor! Yardım et bize, Leia!”

“Hayır!” diye mırıldandı gözlerini kapayarak. “Yapamam.”

“Bu sizin göreviniz,” diye cesaret verdi Vader. “Asiler’e karşı olan sorumluluğunuz. Alderaan ve babanıza karşı olan sorumluluğunuz. Bize planların nerede olduğunu söylemek sizin göreviniz!”

“Babam mı?” dedi Leia, gözleri hâlâ kapalıydı.

“Evet,” dedi Vader. “Baban senden derhal söylemeni istiyor!”

“Babam... olmaz.”

Sabırsızlanan Vader, kendi psişik güçlerini kullanarak Leia’yı çok büyük bir acı içerisinde olduğuna inandırdı ama birkaç dakika sonra da sorguya son verdi. İradesinin sadece güçlü değil, fiziksel ve zihinsel disiplinle de desteklenmiş olduğunun farkına vardı. Kolay kolay çözülmeyecekti.

Hücreden ayrılarak Death Star’ın kontrol odasındaki Grand Moff Tarkin’e rapor vermeye gitti. “Zihinsel sorguya gösterdiği direnç inanılmaz. Ondan bilgi almamız biraz uzun sürecek.”

O sırada Amiral Motti, Tarkin’in yanına gelerek Death Star’ın tam olarak operasyona hazır hale geldiğini bildirdi. Tarkin, Vader’a bakarak, “Belki farklı bir sorgu şekli işe yarar,” dedi.

“Ne demek istiyorsunuz?” diye sordu Vader.

“Sanırım istasyonumuzun gerçek gücünü göstermenin zamanı geldi,” dedi Tarkin. Motti’ye dönerek emir verdi, “Rotayı Alderaan’a çevirin.”

“Memnuniyetle,“ diye cevap verdi Motti, yüzünde pis bir gülümsemeyle.

Tarkin’in niyetini anlayan Vader adama farklı bir gözle baktı. Kara Lord pek çok korkunç ve affedilmez şey yapmıştı ama anlaşılan o ki Tarkin –en azından bu konuda- onu bile geride bırakmıştı. Tarkin’in planıyla ilgili Vader’ın tek bir endişesi vardı. “Alderaan iç sistemlerin en önemlilerinden biri,” dedi Vader. “İmparator’a danışmamız gerek.”

“Bana akıl vermeye kalkma!” diye çıkıştı Tarkin. “Karşında Tagge ya da Motti yok! İmparator bu konuda bana tam yetki verdi ve dilediğim gibi karar veririm! Sen de alman gereken bilgiyi çok daha kısa sürede almış olacaksın.”

Vader, uzun süredir Grand Moff Tarkin’in dengesiz olduğundan şüpheleniyordu ama en ufak bir korku belirtisi göstermeden kendisine böyle çıkıştığında artık şüphesi kalmamıştı. “Eğer planınız amacımıza hizmet ederse kendi kendini haklı çıkaracaktır,” dedi Vader.

“İmparatorluk’un istikrarı tehlikede,” dedi Tarkin. “Bir gezegen ödenecek küçük bir bedel olur.”

Hücresinden çıkarılıp Death Star’ın kontrol odasındaki Grand Moff Tarkin’in yanına getirilen Prenses Leia, Darth Vader’ın karşısında gözlerini ekranda görünen Alderaan’a dikmiş şekilde durdu. Tarkin’in eğer Asi üssünün yerini söylemezse, onu anavatanını yok etmekle tehdit etmesinin ardından o da onlara Asiler’in Dantooine’de olduğunu söylemişti. Fakat Tarkin, İmparatorluk’un bir neden olmasa da Death Star’ı kullanabileceğini göstermeye karalıydı.

Alderaan’da aralarında Bail Organa’nın da bulunduğu milyarlarca kişi vardı ve tamamı ölmek üzereydi. Savaş istasyonunun süperlazerine güç verilirken Vader, Prenses’in korkudan titrediğini gördü.

Kendi yaptıklarının bedelini ödüyorsun, diye düşündü Vader.

Süperlazerin yeşil ışını Alderaan’ı vurdu ve gezegeni bir anda ortadan kaldırdı.





Bölüm 16


Prenses hücresine döndükten sonra Vader ve Tarkin, Death Star konferans salonunda bir araya geldi. “Planı bulma çalışmaları nasıl gidiyor?” dedi Tarkin.

“Prenses’in planları bir çift droidle Tatooine’e gönderdiğini öğrendim. Kısa süre önce bir uzay gemisi mürettebatının stormtrooper’larla çatıştıktan sonra tüm kuralları ihlal ederek Tatooine’deki Mos Eisley uzay limanından kalkış yaptığını haber aldım. Gemi takipçilerini atlatarak hiperuzaya kaçmayı başardı. Söz konusu droidler o gemide olmalı.”

Tarkin’in yüzü asıldı. “Stormtrooper’larımız da uzay gemilerimiz de yakalamayı becerememiş. Bu nasıl olur? Kimin gemisiymiş bu?”

“Söylemesi zor,” dedi Vader. “Tanımlama sinyali ve sicil numarası sahte. Üstelik son derece hızlı ve çevik bir gemi. Muhtemelen bölgedeki kaçakçılardan birine ait.”

Bir İmparatorluk subayı konferans salonuna girdi ve Dantooine’e giden keşif gemilerinin bir süre önce oradan ayrılan Asi üssünden geriye kalanlardan başka bir şey bulamadıklarını bildirdi. Subayın çıkmasının ardından Tarkin küplere binmişti.

“Yalan söylemiş!” diye kükredi Tarkin. “Bize yalan söylemiş.”

Vader, Tarkin’in katliama olan yatkınlığına ne kadar saygı duysa da Grand Moff’un bu çileden çıkışı söz konusu irade savaşını kazananın Leia olduğunu gösteriyordu. Tarkin’in yarasına tuz basma isteğine karşı koyamayan Vader, “Size, asla isteyerek Asiler’e ihanet etmeyeceğini söylemiştim,” dedi.

Tarkin, Vader’a çıkıştı. “Onu ortadan kaldır... Derhal!”

Vader konferans salonundaki iletişim konsoluna gitti. Miğferi telsize dönük olarak, “Nezaret Bölge Güvenliği. 3187 nolu hücredeki tutuklu bir saat sonra idam edilecek.”

“Emredersiniz, Lord Vader,” diye bir cevap geldi telsizden.

Vader’ın arkasından bakan Tarkin, “Derhal dedim, Lord Vader,” dedi.

Vader tam cevap verecekken Tarkin’in önündeki masadaki telsiz cızırdadı. Düğmeye basarak, “Evet?” dedi.

Telsizden bir İmparatorluk subayının sesi yükseldi, “Alderaan sistemine giren bir yük gemisi yakaladık. Eşgali Mos Eisley’den kaçan gemininkine uyuyor.”

Bilgiyi duyan Vader bir tahmin yürüttü, “Çalıntı planları Prenses’e geri getirmeye çalışıyor olmalılar. Prenses hâlâ işimize yarayabilir.”

Vader, çekici ışının yakalanan gemiyi getirdiği 327 nolu rıhtıma gitti. Hangara giren Vader, geminin eski bir Corellian YT-1300 hafif yük gemisi olduğunu gördü. Geminin modifikasyonlarını da görmüştü, yasa dışı askeri lazer topları ve iskele tarafındaki anormal derecede büyük sensör çanağı.

Gemiyi kuşatmış olan stormtrooper’ların yanından geçerken, tam bir kaçakçı gemisi, diye düşündü Vader.

Gri üniformalı İmparatorluk yüzbaşısı ve stormtrooper timi geminin rampasından inerek Vader’ın önünde durdular. Yüzbaşı, “Gemide hiç kimse yok, Efendim. Seyir defterine göre mürettebat gemi havalandıktan kısa süre sonra gemiyi terk etmiş. Bir hile olmalı, Efendim,” dedi. Tahliye pod’larından birkaçı ateşlenmişti.

“Hiç droid buldunuz mu?”

“Hayır, Efendim,” diye cevap verdi yüzbaşı. “Eğer varsa bile onlar da tahliye pod’larıyla gitmiş olmalılar.”

“Gemiye derhal bir tarama ekibi gönderin,” diye emir verdi Vader. “Geminin her parçasının kontrol edilmesini istiyorum.”

“Emredersiniz, Efendim.”

Vader geminin gövdesine baktı. “Bir şey hissediyorum... O zamandan beri hissetmediğim...”

Mustafar’dan beri.

Sonunda anlamıştı.

Obi-Wan Kenobi...

O yaşıyor.

Yük gemisinin ele geçirilmesinden yaklaşık bir saat sonra Darth Vader, her zamanki yerinde olan konferans salonundaki Grand Moff Tarkin’e “O burada,” dedi.

“Obi-Wan Kenobi!” dedi Tarkin hayretle. “Bunu da nereden çıkardın?”

“Güç’teki bir titreşimden,” diye cevapladı Vader. “Bunu son kez eski Üstadımın yakınında hissetmiştim.”

“Şimdiye kadar çoktan ölmesi gerekirdi.”

“Güç’ü asla hafife alma.”

“Jedi’lar ortadan kalktı,” diye cevap verdi Tarkin. “Ateşleri de kainattan silinip gitti. Sen dostum, onların dininden geriye kalan son şeysin.” Tarkin’in koltuğunun önündeki konsolda bulunan telsizden bir çağrı geldi. Tarkin konsol düğmesine basarak, “Evet?” dedi.

Telsizden yükselen ses, “AA-23 nezaret bölümünden acil durum çağrısı aldık,” dedi.

“Prenses!” dedi Tarkin heyecanla. “Tüm bölümler alarma geçsin.”

“Obi-Wan burada,” dedi Vader. “Güç onunla.”

“Eğer haklıysan kaçmasına izin vermemelisin.”

“Kaçmayı düşünmüyor,” dedi Vader emin şekilde. “Onunla yüzleşmeliyim –tek başıma.” Kapıya yöneldi. Death Star ne kadar büyük olsa da Jedi Üstadı’nı bulabileceğini biliyordu.

Fakat önce ele geçirilen yük gemisine bir verici takılmasını emretti. Obi-Wan’ın Death Star’dan ayrılmayacağına emin olsa da Prenses’in de aynı fikirde olduğunu zannetmiyordu.

Kahverengi çöl cübbesi giyen ve büyük bir pelerin takan Obi-Wan Kenobi, Vader kendisini gördüğünde pek çok stormtrooper’ı ve güvenlik sistemini başarıyla geçmiş ve loş ve gri duvarlı 327 nolu rıhtıma giden erişim tüneline girmişti. Vader kızıl ışın kılıcı elinde Obi-Wan’ın kaçış yolunu kesti.

Ne kadar yaşlanmış, diye düşündü Vader, ama beyaz sakallı Obi-Wan’nın yaşlanmayla güçten düşmeyeceğini de biliyordu. Vader yavaşça ona doğru yürürken Obi-Wan da kendi mavi ışın kılıcını açtı.

“Seni bekliyordum, Obi-Wan,” dedi Vader, yaşlı Jedi’a yaklaşırken. “Sonunda yine karşılaştık. Döngü tamamlandı.”

Obi-Wan saldırı konumuna geçti.

“Senden ayrıldığımda,” diye devam etti Vader, “sadece bir öğrenciydim; şimdi ise bir Üstat oldum.”

“Sadece kötülüğün Üstadısın, Darth,” dedi Obi-Wan.

Vader, Obi-Wan’ın kendisine Anakin Skywalker olarak hitap etmesini beklemese de birinin ona sadece Sith Lord ünvanıyla hitap etmesi oldukça sıra dışıydı. Aklımı karıştırmaya çalışıyor, diye düşündü Vader.

Obi-Wan hızla Vader’a doğru bir hamle yaptı ama Vader saldırıyı rahatlıkla savuşturdu. Işın kılıçlarının karşılaşması şiddetli bir cazırtı sesine yol açtı. Obi-Wan yılmadan hamle üzerine hamle yaptı ama Vader hepsinden kurtuldu.

“Çok zayıfsın, ihtiyar,” dedi Vader.

“Kazanamazsın Darth,” dedi Obi-Wan. Vader, acaba böyle hitap ederek benimle dalga mı geçiyor, diye geçirdi içinden. Kendine fazlasıyla güvenen Obi-Wan devam etti, “Eğer beni öldürürsen hayal bile edemeyeceğin kadar güçlü hale gelirim.”

“Geri gelmemeliydin,” dedi Vader.

Işın kılıçları tekrar, tekrar çarpıştı ve düelloları 327 nolu rıhtımın yakınlarına kadar devam etti. Ele geçirilen yük gemisinin bulunduğu hangara giden kapıya yaklaşırlarken Vader, onlara doğru yaklaşan stormtrooper’ların ayak seslerini duydu. Vader’ın kılıcı rakibininkiyle kavuştuğunda Obi-Wan hangara baktı. Vader ise hala Jedi’a bakıyordu. Bu sefer kaçamayacaksın.

Birden beklenmedik şekilde Obi-Wan onun önünde kılıcını kaldırdı ve gözlerini kapattı. Yüzünde huzur dolu bir ifade vardı.

Vader inanamamıştı. Teslim oluyor! Vader acımasızca kılıcını savurdu ve kılıcı Obi-Wan’ın bulunduğu yerden geçti. Obi-Wan’ın doğranmış bedeninin yere yığılmasını beklerken bacakları dibine düşen şeyin sadece Jedi’ın cübbesi ve ışın kılıcı olduğunu görmüştü. Obi-Wan’ın bedeni ortadan kaybolmuştu.

“Hayır!” diye bir feryat yükseldi hangardan. Aniden hangar, her köşeden yağan lazerlerle doldu.

Vader yaşanan çatışmanın farkındaydı ama umurunda değildi. Şaşkınlıkla Obi-Wan’ın silahına ve boş cübbesine baktı ve ayağıyla yerdeki elbiseyi dürttü. Nerede? Nasıl oradan kaybolur? Bu da nasıl bir numara böyle?

Hangarda sürmekte olan çatışmanın arasında Vader, Prenses Leia’nın bağırdığını duydu, “Haydi, haydi Luke! Artık çok geç!”

Vader ne Prenses’i durdurmaya çalışmış ne de Luke’un kim olduğunu merak etmişti. Ama bu kadar kolay kaçmalarına da izin veremezdi. Obi-Wan’dan geriye kalan ışın kılıcını ve cübbeyi olduğu yerde bırakarak hangara yöneldi. Ama kapıya varamadan hangardan bir adamın sesi yükseldi, “Kapıyı uçur, evlat!”

Kapının dışında küçük bir patlama oldu ve kapılar kapanarak hangara gidişi kesti. Az sonra Vader yük gemisinin motorlarının ateşlendiğini ve geminin Death Star’ın hangarından havalandığını duydu.

Gemiye verici yerleştirip Prenses’in kaçmasına izin vermek Vader’ın planıydı. Böylece Asiler’in gizli üssünün yerini öğrenebilecekti. Vader bu planın işe yarayacağından emindi. Kenobi’nin ışın kılıcını durduğu yerden alırken farkına vardı ki geleceğin ne getireceğinden eskisi kadar emin değildi.

Yük gemisinin gideceği yerin, Klon Savaşları sırasında Anakin Skywalker’ın Asajj Ventress’le düello yaptığı, Yavin 4 olduğu anlaşılmıştı. Önce Tatooine, şimdi de Yavin 4, diye düşündü Vader. Güç’ün karanlık tarafına kendini adamış olmasına rağmen geçmişinin bir türlü yakasını bırakmadığını düşünmeye başlamıştı.

Death Star’ın Yavin sistemine varıp Asi üssünü yok etmesine yarım saat kala Vader’ın güveni tekrar yerine geldi.

“Bugün hatırlardan çıkmayacak bir gün olacak,” dedi Tarkin, Death Star’ın kontrol odasında. “Önce Kenobi’nin sonunu gördük. Şimdi de Asiler’in sonunu göreceğiz.”





Ara Bölüm


İmparatorluk taktik subayları, çalınan planların savaş istasyonunun zayıf bir yönünü ortaya koyduğunu fark edene kadar düzinelerce Asi avcı uçağı çoktan Death Star’a saldırmaya başlamıştı. Tarkin ve adamlarının çoğu, Asi gemilerine geçici baş ağrısı gözüyle bakarken Darth Vader sürmekte olan savaşta güvenini yine yitirdiğini fark etti. Vader, Death Star’ı her zaman ölümcül ve aşırı büyük bir oyuncak olarak görmüştü ama bu pahalı süpersilah İmparator’un planları için gerekli olduğundan onu savunmakla göreviydi.

Ama başarısız oldu.

Şimdi süper yıldız destroyeri Executor’la Endor sistemine vardığında dört yıl önce Yavin’de olanları düşündü.

Obi-Wan’ın ışın kılıcı bir ödül gibi belinde asılıyken Death Star’ı savunmak için prototip TIE avcısıyla uçmuştu. Death Star’ın ekvator kuşağında rastladığı bir avcıya kadar hiç bir Asi pilotunun onun dengi olmadığını görmüştü. Uzay savaşının şiddetine rağmen Vader, bu X-kanat pilotunda Güç’ün yoğun olduğunu rahatlıkla sezebiliyordu. Vader, bu çevik rakibine ateş etmek üzereyken gemisinin üstünden gelen beklenmedik bir patlama gemisini yaralayıp döne döne uzaya fırlamasına neden olmuştu. Bir an için de olsa kendisine saldıranın Death Star’ın Yavin’i bulmasını sağlayan aynı yük gemisi olduğunu gördü.

Ardından da Death Star infilak etti. Şok dalgası avcı uçağını Yavin’den daha da uzağa gönderdi. Avcısının kontrolünü ele alması uzun sürmemişti ama yük gemisinin saldırısı sonucu hiperiticisi ve haberleşme sistemi hasar gördüğü için İmparatorluk üssüne ulaşması için biraz süre geçmesi gerekecekti. Vader, bu süre zarfında Prenses Leia’nın Tatooine’e gönderdiği droidleri ve Obi-Wan Kenobi’yi Death Star’a getiren yük gemisini düşündü. “Obi-Wan ne kadar süredir Tatooine’deydi ve neden?”

Owen ve Beru Lars’la görüştü mü?

Prenses Leia onun sağ olduğunu biliyor muydu? Ve droidlerin onu orada bulabileceğini?

Peki ya Güç’te bu kadar yoğun olan Asi pilotu da kim... nereden geldi?

İmparator, Death Star’ın kaybedildiğini duyduğunda pek de memnun olmayacaktı ama bu onun hatası değildi. Nihayetinde Death Star’ın dizaynındaki hata Vader’ın suçu değildi. İmparatorluk’un propaganda mimarları Asiler’i yalancı çıkarmak için ay büyüklüğündeki bir İmparatorluk savaş istasyonunun zaten hiç var olmadığını iddia ederlerken Vader da Death Star’ı yok eden Asi pilotunun kim olduğunu bulabilmek için araştırmaya başlamış ve Asiler’i Fondor’daki gemi tersanelerine çekecek bir plan hazırlamıştı.

Vader, Fondor’daki tuzağını boşa çıkaran Asi casusunu bulamamıştı ama Güç vasıtasıyla casusla Death Star’da elinden kaçan Asi pilotunun aynı kişi olduğunu sezmişti ve bu kişi muhtemelen Obi-Wan Kenobi’nin öğrencisiydi.

Sonunda pilotun adını öğrenmeyi başarmıştı.

Luke Skywalker.





Bölüm 17


Tatooine, Anchorhead’deki belediye kayıtlarına göre T-16 skyhopper; Lars çiftliğinde yaşayan, yaklaşık on dokuz standart yaşındaki erkek bir pilot olan bu ada kayıtlıydı.

Luke Skywalker.

Mos Eisley’deki kiralık Kubaz bir casusa göre, uzay limanı speeder satıcısında kayıtlı olan isim daha sonra oradan, Obi-Wan Kenobi’nin de içinde bulunduğu, Millenium Falcon’la ayrılan aynı genç adama aitti.

Luke Skywalker.

Darth Vader’ın Centares gezegeninde sorguladığı bir Asi esirin söylediğine göre Death Star’ı yok eden X-kanat pilotunun adı da buydu.

Luke Skywalker.

Vader, Fondor tersanesindeki henüz tamamlanmamış sancak gemisi süper yıldız destroyeri Executor’ı teftiş ederken bile Luke Skywalker adını aklından çıkaramamıştı. Bu ismi ve ismin sahibinin Shmi’nin ölümünden üç yıl sonra doğmuş olmasını düşündü. Bildiği kadarıyla Anakin Skywalker’ın annesinden başka akrabası yoktu.

Tatooine’den başka yerlerde de Skywalker’lar olabilir mi? Vader bu ihtimali de dikkate aldı. Nihayetinde galakside hiç kullanılmayan bir isim de değildi.

Fakat Anakin ve Padme on dokuz yıl önce bebek bekliyordu.

On dokuz standart yıl.

Mümkün değil, diye düşündü. Padme’yi öldürdüm. Bebek de onunla ölmüş olmalı.

Acaba İmparator’un kendisine Padme’nin ölümüyle ilgili anlattıklarının ne kadarı doğruydu. Ama onu boğduğumu hatırlıyorum... Mustafar’da yere düştüğünü gördüm. Ona çok kızgındım. Yine de...

Luke Skywalker hayatta.

Vader bu meşhur Asi’nin adının sadece tesadüften ibaret olduğuna inanmıyordu. Eğer adı farklı olsaydı, Vader bunu İmparator’a bildirmekte bir an bile tereddüt etmezdi. Ama kendi çıkarları için Asi’nin adını kendine saklamayı tercih etti. Onun için Luke Skywalker çözülmesi gereken bir gizemden çok daha fazlasıydı.

O bir... fırsat. Eğer Güç’te benim kadar kudretliyse... daha büyük bir güç elde edebilmek için bir fırsat.

Ama kim o? Anne babası kim? Obi-Wan’ın oğlu olabilir mi? Ama öyleyse neden Skywalker soyadını alıp Lars’ın çiftliğinde büyütüldü? Belki de sadece Obi-Wan tarafından eğitildi.

Çöl gezegeni Aridus’ta, Obi-Wan Kenobi kılığına soktuğu bir aktörle Luke’a yeni bir tuzak kurmuştu. Ne yazık ki Luke durumu fark etmiş ve yine elinden kaçmıştı. Vader, Asiler’in Yavin 4’teki İmparatorluk ablukasından kaçmasına ve yeni gizli üslerini tahliye etmelerine göz yuman yeteneksiz Amiral Griff gibi yüksek rütbeli subayların basiretsizliklerinden de bıkıp usanmıştı.

Vader, kendisini Luke Skywalker’a ve dostlarına götürecek her türlü bilgiyi ararken diğer taraftan da boş durmuyordu. Obi-Wan Kenobi’nin kılıcını, sahip olduğu kadim bir Sith Holokron’unu incelediği, Bast Kalesi’ne geri getirdi. Kendisine sunulan farklı projeleri gözden geçirdi, Kadril’deki zihin değiştirici Pacifog, İmparatorluk robot Dark Trooper’larının yapılması ve Endor’da yeni bir süper silahın inşası. Güç’e duyarlı İmparatorluk ajanı Shira Brie’yi Asi İttifakı’na sızması için gönderdi. Luke Skywalker’ı gözden düşürme görevi felaketle sonuçlanmış ve kendisi de ağır yaralanmıştı. Fakat Vader, Brie’nin hâlâ işe yarayacağını düşünerek İmparatorluk doktor droidlerine parçalanan uzuvlarını cyborg protezlerle değiştirmeleri emrini vermiş ve kendisini Palpatine’e seçkin bir ajan olarak takdim etmişti.

Luke Skywalker da boş durmuyordu. Başarıları kulaktan kulağa yayıldıkça Asiler’in önde gelen liderinin adı pek çok İmparatorluk mensubu tarafından da öğrenilmişti.

Death Star’ın yok edilmesinden iki yıl sonra bir İmparatorluk valisi Vader’a, Luke Skywalker’ın ve Prenses Leia’nın eşgaline uyan kişilerin Mimban olarak bilinen bataklık gezegeni Circarpous V’te yakalandığını bildirdi. Vader, Kaiburr Kristali’yle ilgili Mimban efsanesinden haberdardı. Parlak kızıl renkli bu kristal, Güç’ü bin kat daha arttırabiliyordu ve yakalanan Asiler’le birlikte bu değerli taşı da ele geçirmeyi ummuştu.

Fakat Vader, Mimban’a varana kadar Skywalker ve Prenses kaçarak ormanda kaybolmuşlardı. Bir mağaradaki kısa bir karşılaşmanın ardından nihayet onları, kadim Mimban Tanrısı adına büyük volkanik kayalar üzerinde inşa edilmiş piramidi andıran bir zigurat olan, sarmaşıklarla kaplı Pomojema Tapınağı’nda kıstırdı. Kaiburr Kristali’nin bulunduğu yerde burasıydı. Vader, Güç’ü kullanıp taştan tavanı Luke’un başına yıkarak onu tapınağın zeminine hapsederken Leia Organa da çaresizce izledi.

“Hesabını vermen gereken çok fazla şey var,” dedi Vader, Prenses’le birlikte yerel madenciler gibi siyah üniforma giymiş olan, Skywalker’a. Kılıcını açarak onu ileri geri savurmaya başladı, duvarlarda sırf eğlence olsun diye kılıcıyla izler yapıyordu. “Senin hak ettiğin kadar uzun süre yaşamana izin verecek kadar sabırlı olduğumu sanmıyorum,” diye devam etti. “Kendini şanslı sayabilirsin.”

Dikkatini Prenses’e çeviren Vader, “Endişelendiğiniz şeyi yapmaktan kendimi alıkoymak için bir neden göremiyorum, Leia Organa. Kimi durumlarda bana bu basit delikanlıdan çok daha fazla sorun çıkaran kişi siz oldunuz,” dedi.

Basit delikanlı mı? Vader kendi ağzından çıkan kelimelere kendi de şaşırmıştı. Skywalker’ın göründüğünden çok daha fazlasına sahip biri olduğunu bilmesine ve sadece Asiler’i yakalamak istemesine rağmen bir anda, içinde onu öldürmek için büyük bir isteğin belirdiğini hissetti. Kontrolünü kaybetmekte olduğunun farkına vardı.

Prenses, Luke’un kılıcını alıp açtı, Leia, Vader’a doğru yürürken, Vader aniden kolunu serbest bıraktı ve kılıcı elinde gevşek şekilde sallanmaya başladı.

“Leia yapma!” diye bağırdı Luke. “Numara yapıyor... Seni kışkırtıyor. Önce beni sonra da kendini öldür... Başka şansımız yok.”

Prenses’e küçümseyerek bakan Vader, “Devam et. İstiyorsan senin için savaşmasına izin ver. Ama onu öldürmene izin vermem,” dedi. Luke’un elinden kaç kez kaçmayı başardığını düşünerek devam etti, “Bu hatayı çok yaptım.”

Prenses cesurca mücadele etti ama Vader’ın dengi değildi. Son gücüyle kılıcını, molozların altından çıkmayı başaran Luke’a fırlattı. Sith Lordu’nun karşısına dikilen Skywalker, “Ben Kenobi benimle, Vader. Güç de benimle,” dedi.

Düello şiddetliydi, Vader ve Skywalker tapınağın karanlık ve yerde daire şeklinde derin bir çukurun ağzı olan bir bölümün bulunduğu bir odaya kadar savaşmaya devam ettiler. Savaş uzadıkça Vader maskesi aracılığıyla nefes almakta güçlük çektiğini fark etti. Ama Güç arttırıcı Kaiburr Kristali’ne yakınlığı sayesinde karanlık Güç’ünde ani bir artış hissetti ve hayatı boyunca ilk kez parmak uçlarından yıldırım göndermeyi başardı. Güç’le beslenen yıldırımını Skywalker’a gönderdi ama genç rakibi onu karşılamayı başardı.

“Mümkün değil!” diye mırıldandı Vader, enerjisinin tükendiğini hissederek. “Bu çocukta... böylesine bir Güç. Mümkün değil.”

Skywalker kendisine saldırınca, Vader savunma yapmak için kılıcını kaldırdı. Ama yeterince hızlı değildi. Skywalker’ın kılıcı Sith Lordu’nun protez sağ kolunu kesti, hâlâ kılıcı tutmakta olan kol yere düştü.

Şaşıran Vader eğilip sol eliyle kılıcını kesilen diğer elinden aldı. Diğer bir saldırı yapmaya hazırlanırken birden Skywalker’ın elinde tuttuğu kılıç dikkatini çekti. Silahın dizaynı ve kabzası... tanıdık geliyordu.

Vader başının döndüğünü hissetti, ileri gitmeye çalışırken kendi kesik koluna takıldı ve yakındaki çukurun içine düştü.

Karanlık çukurdan içeri düşerken bağırdı, düşüşü hiç sona ermeyecekmiş gibi görünüyordu. Düşerken Skywalker’ın kılıcını düşündü. Vader, o kılıcın Obi-Wan’ın, Mustafar’da, Anakin Skywalker’dan aldığı kılıç olduğuna emindi. Bir taş yığınının üzerine çakılana kadar öfkeyle bağırmaya son vermedi.

Pomojema Tapınağı’nın altındaki çukurun dibinde yatan Vader’ın kendisine gelmesi bir saatten uzun sürdü. Miğferinin içinde kendi kanının tadına bakıp sessizce kendisine küfretmişti. Kaiburr Kristali’nin Güç’ü arttırması onun avantajına bir sonuç sağlamamıştı. Öfke ve nefretini arttırmış ve Skywalker’ı ele geçirip gerçek kimliğini ortaya çıkarma isteğini gölgelemişti. Kaiburr Kristali’nin artık tapınakta olmadığını hissedebiliyordu, Mimban’dan gitmişti.

Skywalker ve Prenses’le birlikte.

Vader kolunu ve kılıcını aldı, mağaradan çıkıp çağırdığı bir İmparatorluk mekiğine binerek en yakın hastaneye gitti. Sağ kolu değiştirilirken Mimban’daki savaşın bir kayıp olduğunu düşünmüyordu. Artık Skywalker’ın, daha büyük bir güç elde etmeye ve önündeki en büyük engeli kaldırmaya giden yol olduğundan emindi.

O İmparator’u yenmeme yardım edecek kişi.

Vader, İmparator’a Skywalker’dan hiç bahsetmedi ama efendisinin Death Star’ı yok eden Asi pilotunun ismini öğrenmiş olma ihtimalinin de yüksek olduğunu biliyordu. İmparator’un konuyu açması artık an meselesiydi.

Vader, henüz Skywalker’ın geçmişiyle ilgili kayda değer bir kanıt bulamamış olsa da aralarında güçlü bir bağ olduğunu da sezebiliyordu. Bunun sebebi ikisinin de Obi-Wan tarafından yetiştirilmiş olması değildi. Vader sadece daha fazla bilgi istemiyordu. Vader, Skywalker’ı istiyordu, derhal ve sağ olarak.

Bu nedenle de Kara Lord’un Boba Fett’le görüşmesi artık kaçınılmaz hale gelmişti.





Bölüm 18


Babasından miras kalan miğfer ve zırhı giyen Boba Fett, Eski Cumhuriyet’in bir zamanlar bakım ikmal deposu olarak kullandığı Mid Rim’deki bir gezegen olan, Ord Mantell’deki bir uzay limanı resepsiyon salonunda Darth Vader’ın karşısında durdu. Salonun geniş camından Vader’ın yakıt ikmali yapan Lambda-sınıfı mekiği görülebiliyordu. Vader’ın zırhı ve üzerindeki donanım tamir edilmişti ve Mimban’daki düellodan eser kalmamıştı.

“Bir Asi’yi arıyorsunuz, Lord Vader,” dedi Fett miğferinin vokabülatöründen. “Benim patronum olan Hutt Jabba da öyle. Onun istediğini yaparken sizin isteğinizi de yerine getirebilirim.”

“Böylece bir yerine iki ödül alırsın kelle avcısı,” dedi Vader. “Beni ilgiliendiren Asi’nin adı Luke Skywalker.”

Boba Fett hafifçe başını salladı. “Benimde peşinde olduğum ve onun arkadaşı olan kişi Han Solo. Biri diğerini bulmamızı sağlayabilir, Lord Vader.”

Vader, Death Star savaşında kendi TIE avcısına ateş açan Millenium Falcon’un kaptanından haberdardı. Hutt Jabba’nın, Han Solo’yu neden istediği umurunda değildi ama Solo’yu, Luke’u yakalamak için yem olarak kullanma fikrini düşününce kara maskesinin ardında sırıttı. “Görev senin, Fett,” dedi Vader aşağıdaki iniş pistine giden asansöre doğru yürürken. “Bir sonuç elde ettiğinde belki tekrar görüşürüz.”

Fett’i, Ord Mantell’de bırakan Vader, Executor’a döndü. Kelle avcısının planının işe yaraması güzel olurdu ama Asi İttifakı’nın yeni üssünün yerini öğrenebilmek için beklemeye sabrı yoktu.

Luke Skywalker’ı bulmak onun için bir görevden öteydi. Artık onun yaşama amacı olmuştu.

Sensörlerle donatılmış binlerce İmparatorluk keşif droidi, galaksinin dört köşesine gönderilmişti ve gelecek haftalarda binlercesi daha bunları takip edecekti. Eninde sonunda bu droidlerden bir tanesi işe yarar bir bilgiyle dönecekti.

Death Star’ın yok edilmesinin ardından üç yıl geçmişti. Executor’ın kaptan köprüsünde duran Vader’a, keşif droidlerinden birinin Hoth sistemindeki buz gezegeninde büyük bir güç jeneratörü tespit ettiği bildirildi. “Bulduk,” dedi Vader. “Asiler orada.” Keşif droidlerinin tespit ettiği yerin Asi üssünden başka bir yer olabileceğini söyleyen Amiral Ozzel’i dikkate almadı. “Oradalar,” diye ısrar etti. “Rotayı Hoth sistemine çevirin.”

Ne yazık ki Darth Vader’ın donanması hiperuzayda yol alırken, Asiler çoktan üssü tahliye etmeye başlamıştı. Daha kötüsü Amiral Ozzel, Executor’u Hoth sistemine çok yakın bir yerde hiperuzaydan çıkarmış ve sensörlerin yaklaşan donanmayı tespit ederek havadan bombardımanı engellemek için zamanında gezegen savunma kalkanını açmalarına neden olmuştu. Ozzel’i canından eden bu hatanın ardından, daha yetenekli olan Kaptan Piett’i amiralliğe terfi ettiren Vader, buz gezegeninin yüzeyine İmparatorluk birliklerinin indirilmesini emretti.

Aşağıdalar, diye düşündü Vader. Bundan emindi. Skywalker aşağıda.

Asiler kolay kolay teslim olmadılar. Ateş kusan snowspeeder’ları, kar ve buzun üzerinde ilerleyen devasa İmparatorluk AT-AT’lerinin (her araziye uygun zırhlı taşıyıcı) üzerine çullandı. İyon topları da yörüngedeki İmparatorluk savaş gemilerini, filolarının kaçmasına imkan verecek kadar uzun bir süre devre dışı etmeyi başardı. Ama sonunda AT-AT’lerin güç jeneratörlerini yok etmesine engel olamadılar ve günün sonunda kazanan İmparatorluk ateş gücü oldu.

Savaş hâlâ sürerken gezegene inen Vader için buna zafer demek güçtü. Mağarayı andıran buzdan duvarlarla çevrili üsse bir snowtrooper birliğiyle girdiği zaman, aradığı Asiler, son hız havalanan Millenium Falcon’la yine elinden kaçmayı başarmıştı. Vader, Luke Skywalker’ın Han Solo’nun gemisinde olup olmadığını bilmiyordu ama Skywalker’ın hâlâ hayatta olduğunu sezmişti.

Boba Fett’in planını unutmuş değildi.

Bir snowtrooper’a dönerek, “Amiral Piett’e ve tüm yıldız destroyerlerine bildir. Millenium Falcon Hoth’tan kaçmaya çalışıyor. Öncelikli hedefimiz bu gemiyi yakalamaktır. Yolculara zarar gelmeyecek!”

Vader Executor’a döndü. Amiral Piett odasına girdiğinde, kendisi de meditasyon odasındaydı. Robotik bir kol miğferini yara izleriyle kaplı kafasına doğru indirirken Vader, Piett’in Sith Lordu’nun yaralarını gördüğünde hissettiği rahatsızlığı fark etti. Miğfer yerine oturduğunda Vader’ın koltuğu dönerek Piett’le yüz yüze geldi. “Gemilerimiz Millenium Falcon’u gördü, Lordum” dedi Piett. “Fakat asteroit kuşağına girdi, biz bu riske gire-”

“Asteroitler beni endişelendirmiyor, Amiral,” diye sözünü kesti Vader. “O gemiyi istiyorum. Mazeret dinlemem.”

Vader’la tartışmanın yersizliğini bilen Piett, “Emredersiniz Lordum,“ dedi.

Meditasyon bölümünün üst yarı küresi Vader’ın üzerine indi. Yaklaşan olaylarla ilgili doğru düzgün düşünebilmek için yavaşça nefes alarak zihnini boşalttı ve kendini Güç’ün karanlık tarafına teslim etti...

Skywalker.

Sanki Güç’ün kendisi ona fısıldamış gibi ismini zihninin içinde duydu. “Bu Güç mü?” diye düşündü Vader, “Yoksa onu bulmaya çok mu kafayı taktım –“

Aniden Vader Güç’te bir düzensizlik sezdi. Sıradan bir dalgalanma da değildi. Büyük bir şey, gerçekten de çok önemli bir şey olmak üzereydi...

Her şeyi değiştirecek olan bir şey.

Asteroitler İmparatorluk Filosu’nu hırpalasa da Vader, Millenium Falcon’u aramaktan vazgeçmedi. Son derece gergin haldeki Amiral Piett, İmparator’un kendisiyle derhal temasa geçmesini emrettiğini bildirdiğinde Vader, Executor’ın köprüsündeydi.

Odasına giden Vader, meditasyon bölümünün altındaki zeminde yer alan daire şeklindeki siyah bir panelin üzerinde durdu. Panel bir HoloNet tarayıcısıydı ve galaksinin her köşesiyle görüşmesini sağlıyordu. Panelin dış çemberi soluk mavi renkte parlarken, Vader da bir dizi üzerine çöküp başını eğdi.

Vader başını yavaşça yukarı kaldırdı ve önünde İmparator Palpatine’in kukuletalı başının titreyen hologramı belirdi.

“Emriniz nedir, Efendim?”

Işık yılları uzaktaki Coruscant’tan İmparator cevap verdi. “Güç’te büyük bir düzensizlik var.”

“Ben de hissettim,“ dedi Vader.

“Yeni bir düşmanımız var. Death Star’ı yok eden genç Asi. Bu gencin Anakin Skywalker’ın oğlu olduğundan şüphem yok.”

Oğlu mu? Vader’ın boğazındaki sağlam kalmış dokular kurudu. Şaşkınlıkla ancak, “Nasıl olur?” diyebildi.

Söylediklerini açıklama ihtiyacı duymayan İmparator cevap verdi, “Duygularına sor, Lord Vader. Doğru olduğunu göreceksin. Bizi yok edebilir.”

Mimban’da kendisiyle dövüştüğü için Vader, Luke Skywalker’ın gücünü İmparator’dan daha iyi biliyordu. Ama bir şey daha biliyordu: Luke’un, Vader’la olan akrabalık ilişkisinden haberi yoktu. “Eğer bunu Mimban’dayken bilseydi,” diye düşündü Vader, “bunu hissederdim.” Hâlâ İmparator’un söylediklerini dinlemekte olan Vader, efendisinin Skywalker’a olan ilgisini azaltmak umuduyla, “O sadece bir çocuk,” dedi. “Obi-Wan artık ona yardım edemez.”

İmparator aksini düşünüyordu. “Güç onda çok yoğun,” dedi. “Skywalker’ın oğlu Jedi olmamalı.”

İmparator, Luke Skywalker’ın ölmesini istediğini doğrudan söylemediğinden, amacına ulaşabilmek için Skywalker’a ihtiyacı olan Vader, farklı bir yaklaşım denedi. “Eğer onu kendi yanımıza çekebilirsek,” diye önerdi, “güçlü bir müttefik kazanırız.”

“Evet,” dedi İmparator, sanki bu ihtimali hiç düşünmemiş gibi. Vader, İmparator’un ne düşündüğünü ancak tahmin edebilirdi. Sith’ler uzun süre önce bu kuralı koymuştu: bir Üstat, bir çırak. Vader da galakside üç Sith Lordu’na yer olmadığını biliyordu ama yine de İmparator’un gözleri ışıl ışıl olmuştu, “Evet. Büyük bir kazanç olur. Bu yapılabilir mi?”

“Bize katılır ya da ölür, Efendim,” dedi Vader. Başını eğdi ve İmparator’un hologramı kayboldu.

Artık İmparator da Luke’un kaderiyle ilgilendiğine göre Vader, İmparator’dan önce onu bulabilmek için elinden gelen her şeyi yapmak zorunda olduğunu biliyordu. Askerleri ya da ünlü Boba Fett, Asi liderlerini bulamıyorsa belki de farklı metotlar uygulaması gerekecekti.

Vader, tüm galaksideki kelle avcılarını kendisiyle Executor’da buluşmaları için davet etti. Aralarında Boba Fett’in de bulunduğu altı kelle avcısının Executor’ın köprüsünde kendini göstermesi uzun sürmedi. Vader, onlara Millenium Falcon’u bulmalarını ve içindeki kimseyi öldürmemelerini söylediği sıralarda, Corellian yük gemisi de asteroit kuşağından çıkmıştı. Yıldız destroyeri Avenger peşine düştü ama Millenium Falcon bir anda gözden kaybolmuştu. Anlaşılan Asiler bir kez daha İmparatorluk’un elinden kaçmayı başarmıştı.

Ama Boba Fett’ten kaçamadılar. Avenger’ın Falcon’u elinden kaçırmasından birkaç saat sonra Darth Vader, Boba Fett’ten bir mesaj aldı. Hiperiticisi arızalı olan Asi gemisinin Bespin sistemine doğru yol aldığını öğrenmişti. Kara Lord, Executor’ın köprüsünde Amiral Piett’e dönerek, “Rotayı Bespin’e çevirin,” dedi.





Bölüm 19


Dev gaz gezegeni Bespin’in yörüngesindeki lüks bir tatil yeri ve gaz rafinerisi olan Cloud City’ye Boba Fett çoktan varmıştı bile. Darth Vader’ın mekiği Cloud City’nin iniş pistine indiğinde ise hiperiticileri arızalı olan Millenium Falcon hâlâ yoldaydı. İki stormtrooper takımının eşliğinde mekikten çıkan Vader’ı, Cloud City’nin yöneticisi Lando Calrissian ve yaveri, kel kafasına bilgisayar takılmış bir cyborg olan, Lobot karşılamıştı.

Calrissian, Vader’ın bir Asi’yi yakalamakla ilgili planını dinlerken son derece ilgili ve yardımsever davranmıştı. Gelmek üzere olan Corellian yük gemisinin adını duyduğunda Calrissian’ın yüz ifadesinin hiç değişmemesi Vader’ı şaşırtmamıştı. Yaptığı araştırmada Calrissian’ın Millenium Falcon’un eski sahibi olduğu gibi, iyi bir kumarbaz da olduğunu öğrenmişti.

Executor, Bespin’in tarayıcı menzilinin dışında konuşlanırken İmparatorluk birlikleri Cloud City’nin içinde mevzilenip Han Solo’nun gemisinin yaklaşmasını beklediler. Çok beklemeleri gerekmedi.

“Millenium Falcon platform 327’ye indi, Lord Vader,” dedi Teğmen Sheckil, gri üniformalı bir İmparatorluk subayı. Sheckil gelmekte olan bir raporu dinliyordu ve yüzü Cloud City’nin konferans salonunda Vader ve Boba Fett’e dönüktü. “Prenses Leia da Kaptan Solo’yla birlikte ve onun yardımcı pilotu,” diye devam etti Sheckil. “Bir de droid var. Yönetici Calrissian onları Cloud City’ye getiriyor.” Sheckil gülümsedi ve ekledi, “Millenium Falcon’un hiperiticilerinin arızalanması büyük şans yoksa Asiler’den önce buraya gelemezdik.”

“Bespin’e yaptığımız yolculuğun şansla bir alakası yok, Teğmen Sheckil,” dedi Vader. “Adamlarına ortalıkta görünmemelerini hatırlat. Asiler’i yakalamak için emrimi beklesinler.”

“Emredersiniz, Efendim, ben-” telsizden gelen sesle Sheckil’in lafı yarım kaldı. “Ne? Aptallar!” Tekrar Vader’a döndüğünde endişeli görünmemeye çalışarak, “Droid, Efendim. Grubun arkasında kalmış ve kazayla Gamma takımının bulunduğu yere girmiş. Onlar... onu vurmuşlar. Neyse ki Prenses ve diğerleri ateşi duymamış,” dedi.

“Demek ki şansın yaver gitmiş,” dedi Vader. “Tekrar hatanızı görmeyeyim. Droidi derhal buraya getirin. Hafızasında değerli bilgiler olabilir.”

Sheckil odayı terk ettikten sonra Vader, pencereden Cloud City’nin ufkuna baktı. “Anlaşılan planın başarıyla sonuçlanacak gibi kelle avcısı. Kaptan Solo’yu Luke Skywalker için yem olarak kullanıp iki ödül alabileceksin,“ dedi Vader.

Sith Lordu’nun sırtını döndüğü Boba Fett, “Eğer dostlarının tehlikede olduğu haberini yayarsak Skywalker buraya daha erken gelecektir,” dedi.

“Buna gerek kalmayacak,” dedi Vader, Güç’teki titreşimi sezerek. “Zaten biliyor.”

Sheckil, içinde droidin parçalarının bulunduğu bir kutuyu taşıyan iki stormtrooper’la döndü. Uzuvları gövdesinden ayrılmıştı ve droidin boyun soketinden rengarenk kablolar sarkıyordu.

“Lord Vader?” dedi Sheckil, “Üzgünüm ama hasar çok büyük.” Droidin kafasını tutarak kaldıran Sheckil devam etti, “Gördüğünüz gibi bu bir protokol droidi. Muhtemelen Prenses Leia’ya ait.”

Vader kafayı alıp yakından inceledi.

“İçindeki parçalara bakılırsa,” dedi Sheckil, “droid çok önce yapılmış olmalı.”

Droidin kafasındaki sonradan eklenen kaplamalara rağmen Vader, Anakin Skywalker’ın işçiliğinin ürünü detayları fark etmişti. Kopmuş kafanın fotoreseptörlerine baktı.

C-3PO.

Altın rengi droidi son kez Mustafar’da görmüştü. Padme’nin gemisi indiğinde pencereden görmüştüm, diye hatırladı. Önceki yaşantısının kanıtlarından birini tutarken Vader hissettiği öfkenin karanlık ruhundan uzaklaştığını hissetti. Watto’nun hurdalığında droidi ilk bulduğu günü ve Anakin’in eğer droidi tamir ederse belki de annesinin Tatooine’den gtimesine yardımcı olabileceğini düşündüğünü hatırladı.

Vader, C-3PO’nun Anakin Skywalker’la ilgili bir şey hatırlayıp hatırlamadığını merak etti. Pek mümkün değildi. Eğer droidin hafıza bankasında Anakin’le ilgili bilgiler olsa onu Luke Skywalker’la paylaşırdı. Oysa Luke hâlâ babasının kim olduğunu bilmiyordu. Vader bundan emindi.

“Her şeyi düşünmüşler,” diye içinden geçirdi Vader, droidin gözlerine bakarken, “seni hurdalıkta bırakmalıydım.” Aniden içinde droidin kafasını ezme isteği uyandı ama Sheckil ve Boba Fett’in merakla kendisini izlediklerini fark edince durdu.

“Teknisyenlerimiz droidin hafızasını onarmaya çalışsın mı, Lord Vader?”

Droidi tutan elini gevşeten Vader onu da kutudaki diğer parçaların arasına yerleştirdi. “Droid işe yaramaz,” dedi. “Yok edilsin.” Kapıya döndüğünde artık droidi aklından çıkarmıştı. “Takip et, kelle avcısı. Seninle Asiler’le karşılaşmamızın nasıl olacağını görüşmek istiyorum.”

Güç’teki sarsıntının ardından Darth Vader, Luke Skywalker’ın, tuzağını kurmuş hazır beklediği, Bespin yolunda olduğundan emindi. Vader, Calrissian’a Prenses Leia, Han Solo ve Solo’nun Wookiee yardımcı pilotunu kendisinin ve Boba Fett’in beklediği yemek odasına getirmesini söyledi. Yemek odasının kapısının açılmasıyla karşılarında Darth Vader’ı gören Asiler dehşete kapıldılar ve Solo silahını çekip Sith Lordu’na ateş etti. Eldivenli eliyle Vader üzerine gelen lazeri savuşturdu ve Güç’ü kullanarak tabancayı Solo’nun elinden aldı.

“Başka çarem yoktu,” dedi Calrissian onlara. “Sizden önce geldiler. Üzgünüm.”

Solo, Calrissian’a bakıp, “Ben de üzgünüm,” dedi.

“Lord Vader!” dedi Teğmen Sheckil heyecanla, yemek odasından çıkıp stormtrooper’lara tutsakları hücreye götürmelerini emreden Sith Lordu’na, “Prenses Leia’nın odasında yaptığımız aramada hiç beklemediğimiz bir şey bulduk,” dedi.

Peşisıra gelen Sheckil’le birlikte Vader, Cloud City’nin koridorlarında ilerleyerek Prenses Leia’nın yemek odasına gelmeden önce kaldığı odaya geldi. Kapıda iki stormtrooper’la birlikte iki de Ugnaught, şehrin rafinerilerinde çalışan kısa domuza benzer insansılar, vardı. Büyük bir kutuya yaslanmış bir masanın üzerinde C-3PO’nun parçaları duruyordu.

Tekrar karşılaştık.

Parçalara bakan Vader, son gördüğü zamankinden farklı olmadığını görerek, “Bir emir vermiştim, Teğmen.”

“Evet, Lord Vader,” dedi Sheckil. Güdük işçileri göstererek devam etti, “Fakat Ugnaught’lara göre Wookiee hurda odasına girmiş ve parçaları gördüğü zaman deliye dönmüş. Onları derhal Prenses’e getirmiş. Eğer Asiler bu droidi kurtarmak istedilerse belki de içinde zannetiğimizden önemli bilgiler vardır.”

Kutunun yanına giden Vader droidin kafasını aldı. Anakin Skywalker’a dair anıların birini ortadan kaldırsa diğeri bir yerden karşısına çıkıyordu...

Oğluna droidin onunla kalması için izin verdikten sonra Shmi Skywalker’ın kendisine söylediği şey aklına geldi. Şöyle demişti, “Bir şeye bakmaya hazır değilsen, ona sahip olmaya da hazır değilsindir.”

Miğferinin ardında Vader yüzünü buruşturdu.

Vader’ı izleyen Sheckil, “Teknisyenlere hafızasına bakmaları için emir vereyim mi?” diye sordu. Vader’dan cevap gelmeyince Sheckil ekledi, “ya da Ugnaught’ların bu şeyi eritmesini mi istersiniz?”

Vader, droidin başını incelemeye devam edecek gibi görünüyordu. Kafayı miğferine o kadar yakın tutmuştu ki kendi miğferinin yansımasını C-3PO’nun parlak yüzünde görebiliyordu.

“Efendim?” dedi Sheckil cevap bekleyerek.

Darth Vader yavaşça kafayı diğer parçaların yanına koydu. “Droidin parçaları Kaptan Solo’nun yardımcı pilotunun kokusunu taşıyor,” dedi. “Bu kutuyu Wookiee’nin hücresine götürün.”

“Bağışlayın, Efendim,” dedi Sheckil, kafası karışmıştı. “Anlayamadım. Tutsağın droidi almasını mı istiyorsunuz?”

“Wookiee’ye hak ettiği şeyi veriyorum,” dedi Vader anlaşılmaz şekilde.

“E-evet, nasıl isterseniz Lord Vader,” dedi Sheckil.

“Kaptan Solo’nun sorgu odasıyla bir randevusu var,” dedi Vader, kapıya yönelirken. “Oraya gitmesini sağlayın.”

Vader, adamlarının Cloud City’de hazırladığı sorgu odasında Han Solo’ya tek soru bile sormadı, sadece ona işkence etti. Ardından da bir grup Ugnaught’a Solo için bir karbon dondurucu bölme hazırlattı. Asıl amacı Luke Skywalker’ın bu dondurma işleminden sağ çıkıp çıkamayacağını görmekti. Bu işleme Boba Fett, Lando Calrissian, Lobot, Prenses Leia ve sırtında yarısı bir araya getirilmiş droidi taşıyan Solo’nun yardımcı pilotu da şahit olmuştu. Vader hayretle C-3PO’nun hâlâ susmayı öğrenemediğini gördü.

Solo, dondurucu bölmenin ortasındaki çukura indirildi ve bir anda ortalığı kaplayan bir buharla birlikte karbonit bloğuna dönüştürüldü. Blok çukurdan çıkarıldıktan sonra Calrissian, kontrol ederek Solo’nun uykuda ve sağ olduğunu gördü, ardından da Vader, Boba Fett’e dönerek, “Senindir, kelle avcısı,” dedi. Sonra da Ugnaught’lara bakarak, “Bölmeyi Skywalker için hazırlayın.”

Zamanlama daha mükemmel olamazdı, çünkü Skywalker az önce X-kanadıyla Cloud City’ye inmişti.





Bölüm 20


“Güç sende çok yoğun, genç Skywalker,” dedi Darth Vader, avı doğruca tuzağının içine girerken. “Ama hâlâ bir Jedi değilsin.”

Luke Skywalker, dumanlı karbon dondurucu bölmeye girdiğinde elinde silahı vardı ama Vader’ın karşısına çıkmak için birkaç basamağı kullanırken silahı kınına koydu. Çukuru çevreleyen yüksek platformda Vader kımıldamadan durmuş, Skywalker’ın sonraki hamlesini bekliyordu. Luke kılıcını çekip açtığında Vader, gerçekten de Obi-Wan’ın Mustafar’da Anakin’den aldığı kılıcın bu kılıç olduğunun farkına vardı. Ama bunu şimdi Luke’a söylemenin zamanı değildi. Şimdilik.

Vader kendi kılıcını açtı. İlk hamle Luke’tan geldi ama Vader kolayca savuşturdu. Düello başladı.

Luke cesurca ve başarıyla dövüşmüş, hatta birkaç hareketiyle Vader’ı şaşırtmıştı. Karbon dondurucu bölmeden kaçarak Vader’ın kendisiyle ilgili planını da boşa çıkarmıştı. Fakat Vader, onu Cloud City’nin reaktör kontrol odasına kadar takip etti. Güç’ü kullanarak duvarlardaki makinaları söküp ona fırlattı ve sonunda onu bir reaktör şaftına doğru uzanan bir iskelede sıkıştırdı.

Bespin’in rüzgarı şaftta ıslıklar çalarken Luke, kılıcını savurup Vader’ın sağ omuzundaki zırhı vurdu. Vader acıyla irkilirken Luke da iskeleden aşağı atladı. Daracık bir yolda dengesini sağlamayı başaran Luke, sol eliyle bir hava sensörüne tutunurken Vader da tüm gücüyle kılıcını savurdu.

Vader’ın kızıl kılıcı sağ bileğini kesip geçerken Luke acıyla bağırdı ve dehşetle hâlâ kılıcını tutan elinin reaktör şaftından aşağı düşüşünü izledi.

“Kaçış yok,” dedi Vader, yaralı rakibi iskelenin diğer ucundaki sensör çanağına doğru kaçmaya çalışırken. “Seni yok etmek zorunda bırakma beni,” diye ekledi, rüzgarda duyulması için sesini yükselterek. “Öneminin farkında değilsin. Gücünü daha yeni keşfetmeye başladın. Bana katıl ve eğitimini ben tamamlayayım. Güçlerimizi birleştirirsek bu yıkıcı çatışmaya son verir ve galaksiye düzen getirebiliriz.”

“Asla sana katılmam!” diye bağırdı Luke.

“Eğer karanlık tarafın gücünü bilseydin,” dedi Vader ve ona gerçeği anlatmanın zamanı geldiğine karar verdi. “Obi-Wan, babana ne olduğunu sana asla söylemedi.”

“Bana yeterince anlattı!” dedi Luke, dişlerini sıkmış şekilde sensör çanağına tutunurken. “Bana senin onu öldürdüğünü söyledi.”

“Hayır,” dedi Vader. “Ben senin babanım.”

Darth Vader, Luke’un nasıl tepki vereceğini bilmiyordu. Genç adamın, İmparator, kendisine Luke’un, Anakin Skywalker’ın oğlu olduğunu söylediği zaman kendisinin şaşırdığından daha fazla şaşıracağını zannetmiyordu.

“Hayır,” dedi Luke. “Hayır. Bu doğru değil! Bu imkansız!”

İmparator’un kendisine nasıl cesaret verdiğini düşünerek, “Duygularına sor. Doğru olduğunu göreceksin,” dedi.

“Hayır!” diye bağırdı Luke. “HAYIR!”

Rüzgar esiyor, Vader’ın kara pelerinini deli gibi savuruyordu. “Luke, İmparator’u yok edebilirsin. Bunu öngördü. Bu senin kaderin.” Luke’a uzanarak iskeleyi bırakıp kendisine gelmesine istedi. “Bana katıl ve birlikte tüm galaksiyi baba oğul olarak yönetelim.”

Hâlâ sensör çanağına tutunmuş olan Luke şafttan aşağı baktı.

“Benimle gel,” dedi Vader. “Tek yol bu.”

Beklenmedik şekilde Luke, kolunu açarak çanağı bıraktı ve kendisini şafttan aşağı attı. Vader, iskelenin kenarından eğilip bakarak oğlunun şaftın duvarındaki geniş bir egsoz borusunun içinde kaybolduğunu gördü.

Sith Lordu, Luke’un yaşadığından emindi. Ölseydi kesinlikle hissederdim.

Vader reaktör şaftını terk ettikten sonra, İmparatorluk subayları ona ikiyüzlü Calrissian’ın Cloud City’deki herkese şehri tahliye etmelerini söylediğini ve Calrissian, Prenses Leia ve Wookiee’nin Millenium Falcon’la birlikte kaçtığını söylediler.

Vader uzağa gidemeyeceklerini biliyordu çünkü İmparatorluk teknisyenleri Millenium Falcon’un hiperiticilerini bozmuştu.

Vader, Luke’u bulması için derhal iki stormtrooper birliği gönderdi. Luke ve Falcon mürettebatının kısa sürede kendisine teslim edileceğinden emin olan Vader, mekiğine gidip Executor’a geri döndü. Varışının ardından kendisine Millenium Falcon’un Luke’u almak için Cloud City’ye geri döndüğü bildirildiği zaman da umudunu yitirmedi.

Dostları onu kurtarsın, diye geçirdi içinden. Hepsini birden yakalarım.

Millenium Falcon, Bespin’in çevresindeki İmparatorluk ablukasından kaçmaya çalışırken Vader, Güç’ü kullanarak telepatik olarak oğluna seslendi, “Luke.”

Baba, diye cevap verdi Luke.

“Oğlum,” dedi Vader ve Luke’un gerçeği kabul ettiğini görünce heyecanlandı.

Asi gemisi, Vader’ın yıldız destroyerinin yanından geçerken Vader, Luke’un yakınlığını hissetmiş ve Güç’ü kulanarak ona yeniden seslenmişti. “Oğlum, benimle gel.” Luke cevap vermeyince Vader devam etti, “Luke, bu senin kaderin.”

Ardından Millenium Falcon hiperuzayda kayboldu. Bu sefer Corellian yük gemisi İmparatorluk vericisi taşımıyordu.

Vader bir kez daha atlatılmıştı.





Ara Bölüm


Darth Vader, Luke Skywalker’ı aramaya tekrar başlamak istiyordu fakat İmparator’un aklında çırağı için başka planları vardı. Vader, Endor sisteminde inşaat halinde olan yeni süper silahın teftişiyle görevlendirildiğinde düşünmeye başladı. “İmparator, oğlumu ona karşı kullanmak için yanıma çekmeye çalıştığımı biliyor olmalı. Luke’un onu ortadan kaldırabileceğini biliyor... ve bunu tek başıma yapamayacağımı.”

İmparator, Vader’ın elini kolunu bağlamak için elinden geleni yapıyor ve ondan, galaksinin en büyük ticaret filosunun sahibi ve İmparatorluk’un Endor’daki inşaat için gereken malzemelerin taşımasında yardımına ihtiyaç duyduğu Prens Xizor’la işbirliği yapmasını istiyordu. Bir Falleen olan Xizor aynı zamanda da Black Sun olarak bilinen suç örgütünün başıydı. Xizor, Vader’ın, Falleen’lerin anavatanında uyguladığı soykırım nedeniyle tüm ailesini kaybetmişti. O nedenle de uzun zamandır intikamını alabilmek için fırsat kolluyor ve Vader’ı gözden düşürüp İmparator’un gözüne girmeye çalışıyordu. Fakat Vader, Xizor’un Luke Skywalker’ın kendisiyle olan bağlantısını öğrenip onu öldürmeye kalktığını görünce, Xizor’u Crouscant’ın üst atmosferindeki kendi skyhook’uyla –havada duran devasa bir araç– birlikte ortadan kaldırarak bu iş ilişkisine son vermişti.

Endor projesinin inşaatı devam etti. Vader’ın Luke Skywalker’la son karşılaşmasından bir yıl sonra Executor, Darth Vader’ı henüz bitmemiş olan süper silaha götürdü.

Vader’in itirazlarına rağmen – Xizor’un önerdiği bir planın parçası olarak – Endor projesinin planlarını taşıyan bilgisayar tek ve korumasız bir gemiyle Both sistemine gönderilmişti. Bothlu casusların da yardımıyla Asiler bilgisayarı ele geçirerek Endor’un dokuzuncu ayının İmparatorluk’un yeni “gizli” savaş istasyonunu koruyan güçlü bir enerji kaynağı ürettiğini öğrendiler.

İmparator, Asiler’in yemi yutup filolarıyla Endor’a geleceğinden emindi ama Vader’ı asıl ilgilendiren bu çatışmanın sonrasında olacak olanlardı. İmparator‘a, Luke Skywalker’ın karanlık tarafa döndürülüp bir Sith Lordu olacağına dair söz vermişse de Sith Tarikatı geleneğinin bu sayıyı ikiyle sınırladığını biliyordu: bir Üstat, bir çırak.

Birimiz ölmek zorunda, diye düşündü Vader.





Bölüm 21


Endor projesi, gaz devi Endor’un ormanlarla kaplı ayının yörüngesinde bulunan, yeni bir Death Star’dı. Yeni Death Star öncekinden daha büyüktü ve ana silahı olan gezegen yok edici süperlazeri, birkaç dakikada şarj olacak ve ana gemiler gibi hareketli hedeflere de ateş edebilecek şekilde yeniden dizayn edilmişti. İmparatorluk teknisyenleri onu tüm zamanların en ölümcül icadı olarak görüyordu.

Vader’ın mekiği onu Executor’dan yeni savaş istasyonuna taşırken Vader, bu devasa süper silaha küçümseyerek baktı. İlk Death Star’ın başaramadığını başarsa da Güç’le kıyaslandığında bir çocuğun oyuncağından farklı değil, diye düşündü.

İndikten sonra Vader, Death Star’ın komutanı olan Moff Jerjerrod’a İmparator’un istasyonun henüz faal duruma geçmiş olmamasından son derece rahatsız olduğunu bildirdi. İmparator’un yakında Endor sistemine geleceğini öğrenen Jerjerrod, adamlarına iki kat hızlı çalışmalarını emretti.

İmparator, mekiğiyle geldiği zaman Death Star’ın iniş pistinde büyük bir karşılama merasimi düzenlenmişti ve merasimin öncesinde Vader’a Tatooine’deki Hutt Jabba’nın öldüğü bildirildi. Anlaşılan Luke ve dostları, Han Solo’yu, Hutt’ın elinden başarıyla kurtarmıştı. Vader’ın İmparator’a Death Star’ın zamanında biteceğini bildirmesinin ardından, İmparator kendisine, “İyi iş başardın, Lord Vader. Şimdi de Luke Skywalker’ı aramaya devam etmek istediğini seziyorum,” dedi.

“Evet, Efendim.”

“Sabırlı ol, dostum,” dedi İmparator. “Zamanı gelince o sana kendisi gelecek. O zaman onu bana getirmelisin. Gittikçe güçleniyor. Ancak birlikte onu karanlık tarafa döndürebiliriz.”

“Nasıl isterseniz,” dedi Vader. Anakin Skywalker’ın Palpatine’in emrine itaat ederek Kont Dooku’yu nasıl öldürdüğünü unutmamıştı ve İmparator’un, Luke’u kullanarak Vader’ın çırağı olarak kalıp kalmayacağını sınaması hiç de olmayacak bir şey değildi.

“Her şey öngördüğüm şekilde gerçekleşiyor,” diye sırıttı İmparator.

Vader, Death Star’ı dolaşan Üstadına eşlik ederken geleceği görebilmeyi dilemişti. Palpatine, Anakin Skywalker’ı karanlık tarafa çekmiş, onu sibernetik bir canavar olarak yeniden yaratmış ve iki Sith Lordu’nun en güçlüsü olarak kalmayı başarmıştı. Luke Skywalker, ilk Death Star’da Vader’ı yenmişti, Hoth’ta ondan uzak durmuş ve Bespin’de de ondan kaçmıştı ama Vader oğlunun İmparator’un gücüne karşı koyabileceğine inanmıyordu.

Luke bana katılmalı. Onu tekrar kaybedemem.

Yeni Death Star’ın inşaatı devam etti. Vader, İmparator’un taht odasına çağrıldığında Asi gemilerinin Sullust sisteminde toplanmaya başladığını öğrenmişti. İstasyonun kuzey kutbundaki kuledeki taht odasının daire şeklindeki penceresi, İmparator’un ormanlık ayı ve savaş istasyonunun kuzey yarım küresini görmesini sağlıyordu. Taht, arkası yüksek bir koltuktu ve geniş ve yüksek bir platformun üzerine yerleştirilmişti. Vader taht odasına girdiğinde koltuğun arkası ona dönüktü.

“Emriniz nedir, Efendim?”

Koltuğunda dönen İmparator, Vader’a bakarak, “Endor’un en uzak ucuna bir filo gönder. Çağırana kadar orada kalsınlar.

“Sullust’ta toplanan Asi gemilerinden haber var mı?”

“Endişe edilecek bir mesele değil,” dedi İmparator. “Yakında Asiler ezilecek ve Skywalker da bizden biri olacak! Buradaki işin bitti, dostum. Komuta gemine git ve emirlerimi bekle.”

Executor’ın kaptan köprüsüne dönmesinden kısa süre sonra pencereden bakan Vader, Endor’a yaklaşmakta olan Lambda sınıfı bir mekik gördü. Mekik iniş izni için eski bir İmparatorluk parolasını söylemişti fakat Vader geminin ormanlık aya inmesine izin verdi. Luke o gemideydi, bundan emindi.

İmparator kendisine Executor’da kalmasını emretmiş olsa da Vader, son gelişmeyi bizzat kendisine iletmek istedi. Death Star’daki İmparator’un taht odasına geri dönen Vader, İmparator’un Luke’un Endor’a geldiğini duyduğu zaman gerçekten şaşırdığını gördü.

“Emin misin?” diye sordu İmparator.

“Onu hissettim, Efendim.”

“Benim hissetmemem ilginç,” dedi İmparator ihtiyatla. “Bu konuda duygularından emin olup olmadığını merak ediyorum, Vader.”

“Eminim, Efendim.”

“O zaman aya git ve onu bekle.”

“Bana mı gelecek?” diye sordu Vader şüpheyle.

“Bunu öngördüm. Sana olan zaafı onun en zayıf tarafı. Sana gelecek ve sen de onu bana getireceksin.”

“Nasıl isterseniz,” dedi Vader. Taht odasından çıkarken aklından geçirdi, eğer İmparator Luke’un varlığını hissedemediyse belki de yaşlandıkça gücü de zayıflamaya başlamıştır. Keşke Luke’u ondan uzaklaştırıp benim müttefikim olması için ikna edebilseydim...

Bir an için de olsa Vader, oğluyla birlikte geleceğin nasıl olacağını hayal etti. Luke’u kendi çırağı olarak düşündü –ona her şeyi öğretirdim – ve yardımcım olarak –o da beni sürekli güçlü kılardı! Aralarında sır ya da rekabet olmayacaktı. Kan bağları ve ortak güçleriyle Sith Lordları’nın en güçlüleri olacaklardı.

Yenilmez oluruz. Onu Bast Kalesi’ne götürürüm ve –

Vader, Endor’a gitmek için Coruscant’tan yola çıkarken gördüğü imgelemi hatırladı. Vjun’daki kalesinde Luke’la karşılaştığını görmüştü. Bu imgelemde Luke ona katılmıştı ve İmparator da ateş ve ölümle gelmişti. Vader imgelemin bir kabus mu, öngörü mü, psişik bir uyarı mı ya da yanılsama mı olduğunun bir önemi olmadığını fark etmişti. Çünkü bunlar asla gerçekleşmeyecek olan bir olayın görüntüleriydi.

Luke ve benim gidebileceğimiz bir yer yok. Hiçbir yerde saklanamayız.

Efendisine itaat etmekten başka çaresi olmayan Vader mekiğine gitti.

Aydaki en büyük İmparatorluk yapısı, dört köşeli piramidi andıran ve Death Star’ın etrafındaki koruma kalkanını yansıtan büyük bir çanağı taşıyan bir kule olan, enerji kalkan jeneratörüydü. Jeneratörün yanında ışıklarla aydınlatılmış yüksek bir iniş pisti bulunuyordu. Jeneratör ve iniş pistine yer açmak için ormandaki bir bölge temizlenmiş ve bu durum ayın yerlisi Ewok’larca hiç hoş karşılanmamıştı.

Dört bacaklı bir AT-AT ormanın kıyısında yoluna devam ederken Vader’ın mekiği de piste indi. Mekiğinden çıkan Vader, AT-AT’yi karşılamak için bir iskeleye gitti. AT-AT’nin hangar kapağı açıldı ve içinden bir İmparatorluk komandosu ve üç stormtrooper elleri kelepçeli Luke Skywalker’la birlikte çıktı.

Luke askerlere teslim olmuştu. Siyah bir üniforma giymişti ve Vader, acaba böyle giyinerek çoktan karanlık tarafa geçtiğini göstermek mi istiyor, diye düşündü. Hayır, dedi içinden. Henüz değil.

Askerler, Luke’un ışın kılıcını, Luke’un eldivenli sağ eline bakan, Vader’a teslim etti. Yeni bir ışın kılıcı ve yeni bir el, diye düşündü. Bast Kalesi’yle ilgili imgelemde olduğu gibi.

Işın kılıcını alan Kara Lord, “İmparator seni bekliyor,” dedi.

“Biliyorum, baba.”

Vader, Luke’un kendisine baba demesinin hoşuna gittiğini fark etti. “Sonunda gerçeği kabullendin öyleyse,” dedi Vader.

“Senin bir zamanlar Anakin Skywalker olduğun gerçeğini kabul ettim, baba.”

Aptal çocuk. Yüzünü Luke’a çeviren Vader kara lensleriyle ona bakararak, “O adın artık benim için bir anlamı yok,” dedi.

Luke, Vader’ı içinde hâlâ iyilik olduğuna inandırmaya çalıştı. Babasına onunla birlikte gelmesi ve ormanlık aydan ve İmparator’dan uzaklaşması için yalvardı.

“Karanlık tarafın gücünü bilmiyorsun,” dedi Vader. “Efendime itaat etmeliyim.”

“Asla dönmem,” dedi Luke, “ve sen beni öldürmek zorunda kalacaksın.”

Daha kötü şeyler de yaptım, diye düşündü Vader. “Eğer kaderin buysa -” dedi.

“Duygularına kulak ver, baba,” diye sözünü kesti Luke. “Bunu yapamazsın. İçindeki çatışmayı sezebiliyorum. Nefretinden kurtul.”

Keşke yapabilsem, diye düşündü Vader. Keşke yapabilsem. “Benim için çok geç oğlum,” dedi. Luke’u, bekleyen mekiğe götürmeleri için iki stormtrooper çağırdı ve ekledi, “İmparator sana Güç’ün gerçek doğasını gösterecek. Senin Üstadın artık o.”

Yüzü asılan Luke, “Demek ki babam gerçekten ölmüş,” dedi.

Luke mekiğe doğru götürülürken, Vader düşündü, Efendime itaat etmeliyim. Oğlumun ölümüne neden olsa bile.

Hatta benim ölümüme neden olsa bile.





Bölüm 22


Vader, Luke’u Death Star’ın tepesindeki kuleye götürdü. Orada hazır bulunan İmparator tahtından kalktı ve Güç’ü kullanarak Luke’un elindeki kelepçeleri açtı. Palpatine, kızıl zırhlı Kraliyet Muhafızları’na odayı terk etmelerini söyledikten sonra Vader, incelenmesi için Luke’un ışın kılıcını sundu. İmparator, babası gibi Luke’un da kendisine katılacağından emindi.

İmparator’dan etkilenmeyen Luke karanlık tarafa dönmeyi reddetti. Ama İmparator’un, Asiler’in Death Star’ın ve jeneratörün yerini öğrenmesine bilerek izin verdiğini itiraf etmesinin ardından Luke’un güveni sarsılmıştı ve İmparator başlamak üzere olan Asi saldırısına tam anlamıyla hazırdı.

Luke, taht odasının yüksek pencerelerinden dışarı bakarken Asi gemilerinin geldiğini gördü ve Vader da oğlunun giderek daha çok endişelendiğini hissetti. Uzay savaşı başlamış ve Asi gemileri kendilerinden çok daha kalabalık olan İmparatorluk avcılarıyla savaşmak zorunda kalmıştı. İmparator tahtında otururken Luke’la alay etmiş, onu ışın kılıcını geri alması için kışkırtarak öfkelendirmeye çalışmıştı. Luke yine reddetmişti.

Ardından İmparator, Death Star’ın süperlazerinin çalışır halde olduğunu bildirerek topçulara ateş serbest emrini verdi. Death Star’dan yola çıkan yoğun bir ışık büyük bir Asi kruvazörünün patlayarak yok olmasına neden oldu.

İmparator, Luke’u kılıcını alması için teşvik etmeye devam etti. “Tüm nefretinle öldür beni,” dedi İmparator, “ve karanlık tarafa olan yolculuğun tamamlansın.”

Luke, Güç’ü kullanarak ışın kılıcını kendisine çekti, açtı ve İmparator’a doğru savurdu. Fakat Vader daha hızlı davranarak kendi ışın kılıcını açıp Luke’un hamlesini kesti. Vader’ın Luke’un hamlesini kesmesi İmparator’u heyecanlandırmış ve neşelendirmişti, büyük bir keyifle güldü. Vader, Palpatine’in yirmi yıl önce Anakin Skywalker, Kont Dooku’yu öldürdüğünde de böyle güldüğünü hatırladı.

O zaman kazanan bendim, diye düşündü Vader, kılıcını kullanıp Luke’u İmparator’dan uzaklaştırırken. Ve şimdi de Güç benimle.

Taht odasında süren düelloları sırasında Kara Lord, Luke’un gücünün öfkesinden beslendiğini sezdi. Oturduğu tahtından İmparator, “Güzel. Saldırgan dürtülerini kullan evlat! Kendini nefretine bırak,” dedi.

Efendim Luke’un kazanmasını istiyor, Vader biraz gücenerek bu gerçeğin farkına vardı. Ona bu keyfi yaşatmayacağım. Ben asla –

Beklenmedik şekilde Luke ışın kılıcını kapatarak, “Seninle savaşmayacağım, baba.”

“Savunma yapmaman akıllıca olmaz,” dedi Vader, ışın kılıcını hızla savururken. Luke, büyük bir hızla kılıcını tekrar açıp Vader’ın saldırısını savuşturdu. Vader tekrar tekrar saldırdı ama Luke hepsinden sıyrılmayı bildi. Vader solunum cihazından güçlükle nefes almaya başlamıştı. Luke’un beni yenmesine izin veremem, diye düşündü Vader. İmparator’un onu ele geçirmesine izin veremem.

Luke’tan gelen bir tekme Vader’ı yüksek platformun kenarına gönderdi. Yerdeki metal zemine çakılan Vader, sağ ayağında kopan sibernetik kablo yüzünden öfkeyle bağırdı. Luke, taht odasının tavanındaki bir iskeleye sıçrayarak Vader’dan uzak durmaya çalıştı. “Düşüncelerin sana ihanet ediyor, baba,” dedi Luke. “İçindeki iyiliği ve çatışmayı hissedebiliyorum.”

Aşağıdaki zeminden belirgin bir keyifsizlikle kalkan Vader, “Çatışma yok,” diye cevap verdi.

“Beni daha önce öldüremedin,” dedi Luke, iskelede yürürken. “O yüzden şimdi de beni öldüreceğine inanmıyorum.”

İskeleyi tutan metal desteklere bakan Vader, “Eğer dövüşmek istemiyorsan o zaman kaderinle karşılaşacaksın.”

Kara Lord açık kılıcını yukarı doğru savurdu. Luke eğilerek kılıçtan kurtuldu ama kılıcın iskeleyi tavana bağlayan destekleri kesmesini engelleyemedi ve yere düştü. Vader, Luke’un takla atarak İmparator’un görüşünden çıkışını izledi.

Vader’ın kılıcı kapanmış ve ondan birkaç metre ileride yere düşmüştü. Vader elini uzatarak kılıcı kendine çekti. Klıcını açtı ve merdivenlerden platformun altındaki yere indi. Death Star’ın dışında ve ayda İmparatorluk ve Asiler arasındaki savaş tüm şiddetiyle sürüyordu ama Vader’ın umurunda değildi. Onun için Luke’la yaptığı düello önemi olan tek savaştı.

Platformun altındaki gölgeleri kontrol eden Vader, “Ebediyen saklanamazsın, Luke,” dedi.

Karanlıktan oğlunun cevabı geldi, “Seninle savaşmayacağım.”

“Kendini karanlık tarafa teslim et,” dedi Vader. “Dostlarını kurtarmanın tek yolu bu.” Vader, şu an Luke’un dostlarını düşünmekte olduğunu sezmişti, endişesi fazlasıyla belirgindi. “Evet,” dedi Vader, “Düşüncelerin sana ihanet ediyor. Onlarla ilgili hislerin çok güçlü. Özellikle de...”

Luke, Vader’ın zihnine girmesine engel olamıyordu.

“Kız kardeşin!” dedi Vader. “Demek... bir ikiz kız kardeşin var. Duyguların şimdi de ona ihanet ediyor. Obi-Wan onu benden gizlemekle akıllıca davranmış. Başarısızlığının son noktası buydu.” Platformun altında ilerlemeye devam ederek, “Eğer sen karanlık tarafa dönmezsen belki de o döner,” dedi.

“Hayır!” diye bağırdı Luke ve ışın kılıcını açarak saklandığı yerden fırlayıp Vader’a saldırdı. Kılıçları karanlıkta çarpıştıkça uçuşan kıvılcımlar ortalığı aydınlattı ve Vader platformun altından derin ve açık bir asansör şaftının yanındaki kısa bir köprüye kadar gerilemek zorunda kaldı.

Bir darbe Vader’ın yaşam destek sistemini parçaladı ve köprünün korkuluğuna dayanırken Luke’un sağ bileğini kesmesine engel olamadı. Vader’ın kesilen kolundan metal parçaları fırlarken ışın kılıcı da kesik kolla birlikte dipsiz çukura düşüp kayboldu. Yaralı ve tükenmiş olan Vader yukarı baktığında Luke’un kılıcını kendisine doğru son darbeyi indirmek için hazır tuttuğunu gördü.

İmparator tahtından kalkıp Luke’un arkasındaki merdivene geldi. “Güzel!” dedi İmparator. “Nefretin seni daha güçlü kıldı. Şimdi kaderini gerçekleştirip benim yanımda babanın yerini al!”

Demek ki her şey böyle sona erecekmiş, diye düşündü Vader.

Fakat Luke kılıcını kapatarak, “Asla!” dedi ve silahını kenara attı. “Asla karanlık tarafa dönmeyeceğim. Başarısız oldunuz, Majesteleri ve benden önce babamın olduğu gibi ben de bir Jedi’yım,” dedi.

İmparator’un yüzü asıldı. Büyük bir keyifsizlikle, “Öyle olsun... Jedi. Madem dönmeyeceksin o zaman öleceksin.”

Hâlâ köprünün korkuluğuna yaslı şekilde duran Vader, İmparator’un parmaklarını uzatıp parmak uçlarından mavi renkte bir enerji gönderdiğini gördü. Luke, kendisine yönelen enerjiyi yansıtmaya çalıştı ama gücüne karşı koyamayıp yere yığıldı.

Hayır, diye düşündü Vader. Hayır. Böyle bitmemeli.

İmparator, Luke’a Sith yıldırımları yağdırmaya devam ederken Vader da ayağa kalkmaya çalıştı. Bir bacağı kırıktı ve diğeri de düzgün çalışmıyordu. Aksayarak ilerledi ve efendisinin yanındaki yerini aldı. Zeminde acıyla kıvranan Luke, ölmek üzereyken can havliyle, “Baba, lütfen. Yardım et,” diye feryat etti.

Vader, Luke acı içinde iki büklüm olurken İmparator’un kurbanına yıldırım göndermeye devam edişini izledi. Vader’ın Luke’un ölmek üzere olduğundan şüphesi yoktu. Oğlu acı içinde bağırıyordu.

Sadece benim oğlum değil...

İmparator bir yıldırım daha gönderdi... ya da Padme’nin oğlu değil...

Luke daha şiddetle bağırdı.

... o beni seven... oğlum.

Vücudu kasılarak titreyen Luke’un elbiseleri tütmeye başlamıştı. Bir anda Vader artık kendi geleceğini düşünmediğinin farkına vardı. Hayatı boyunca yapmış olduğu sayısız tarif edilemez derecede korkunç şeye rağmen, İmparator, Luke’u öldürürken kenarda durup izleyemeyeceğini biliyordu. Bir anda artık Darth Vader yoktu.

O yine Anakin Skywalker’dı.

Kalan tüm gücüyle İmparator’u arkadan tuttu, yerden kaldırdı ve onu açık asansör şaftına taşıdı. İmparator hala yıldırım yağdırsa da yıldırımları Luke’u değil de artık kendisini ve çırağını vurmaya başlamıştı. Yıldırım Vader’ın yaşam destek sistemini kavurup Anakin’in sağlam kalan organlarını da vurdu. Tüm bunlara rağmen Vader yürümeye devam edip İmparator’u şafttan aşağı attı.

Bedeni boşluktan aşağı uçarken Palpatine tüm gücüyle bağırdı. Hâlâ Darth Vader’ın zırhının içinde olan Anakin şaftın kenarına yığıldı ama düşen İmparator’u yutan kara enerjinin patlayışını da duyabilmişti.

Nefes alış verişindeki bozukluğu duyabilen Anakin, Vader’ın miğferinin solunum cihazının artık çalışmadığını biliyordu. Omuzlarında bir şey hissetti ve Luke’un yanına gelip onu boşluğun kenarından geri çektiğini gördü.

Kendisi de yaralı olmasına rağmen Luke, babasını Vader’ın mekiğinin bulunduğu hangara taşımayı başardı. Asiler’in aydaki enerji jeneratörünü devre dışı etmesi ve Death Star’ın şu anda saldırıya uğruyor olması da bu yolculuğu bir kat daha zorlaştırmıştı. Savaş istasyonu patlamalarla titrerken ayakta durmaya çalışan Luke, yorgunluktan yere yığılana kadar babasını mekiğin rampasına kadar getirmeyi başarmıştı.

Başaramayacak, diye düşündü Anakin. Benimle olmaz.

“Luke,”diye seslendi. “Maskemi çıkarmama yardım et.”

Luke yanına diz çökerek, “Ama ölürsün,” dedi.

“Artık bunu kimse durduramaz,” dedi Anakin. “Sadece bir kez... sana kendi gözlerimle... bakmama izin ver.”

Yavaşça ve dikkatle Luke, Vader’ın miğferini kaldırdı ve ardından da maskesini boynundaki siyah durasteel kapağından çıkardı. Anakin’in yaralı yüzü ortaya çıktığında gözlerinden akan yaşları hissederek şaşırmıştı.

Bitti, diye düşündü. Kabus sona erdi.

Belli belirsiz gülümseyerek, “Şimdi... git, oğlum. Beni bırak.”

“Hayır!” diye ısrar etti Luke. “Benimle geliyorsun. Seni burada bırakamam. Seni kurtaracağım.”

Anakin tekrar gülümsedi.

“Zaten kurtardın, Luke. Sen haklıydın.” Güçlükle nefes alarak, “Benimle ilgili yanılmadın. Kız kardeşine... yanılmadığını söyle.”

Gözlerini kapayıp mekiğin rampasına doğru yaslanırken Anakin Skywalker artık karanlığı kucaklamaya hazır olduğunu biliyordu.

Bu ilk yanılgısı değildi.





Ara Bölüm


Anakin Skywalker için başta karanlık vardı, sınırsız gölgeler diyarında ya da yıldızı olmayan bir evrende gibiydi. Ama ardından bilincinin köşesinde bir yerlerden uzak, titreyen bir ışık fark etti, ardından da bir ses duydu, Anakin.

Ses tanıdıktı.

Anakin’in artık bir bedeni ya da konuşacak ağzı olmasa da bir şekilde cevap verdi, Obi-Wan? Üstat, üzgünüm çok çok üzgünüm –

Anakin dikkatle dinle, diye sözünü kesti Obi-Wan ve Anakin uzaktaki ışığın gittikçe yakınlaştığını ve daha güçlü parladığını fark etti. Güç’ün ölüler diyarındasın ama maddi alemi tekrar ziyaret etmek istiyorsan sadece öğretmem gereken son bir şey kaldı. Güç’le bir olmanın yolunu öğreneceksin. Eğer ölümsüzlüğe gidecek bu yolu seçeceksen bilincin solup gitmeden önce beni dikkatle dinlemelisin.

Bağışlanmaya layık olmadığını düşünerek “Fakat, Üstat... neden ben?” dedi Anakin.

Çünkü dehşeti sona erdiren kişi sensin, Anakin, dedi Obi-Wan. Kehaneti sen gerçekleştirdin.

Işık şimdi çok parlaktı.

Anakin’in ilk düşüncesi çocuklarını tekrar görüp göremeyeceği olmuştu. Teşekkürler, Üstadım, dedi.

İmparatorluk mekiğine binen Luke Skywalker babasının cesediyle birlikte Death Star’dan infilak etmesinden hemen önce kaçmayı başarmıştı. Aya inişinin ardından Luke ormandaki açıklıkta bir cenaze töreni düzenledi.

Luke, Anakin’in hâlâ zırh giyen bedenini bir odun yığınının üzerine yerleştirdiğinde gece çökmüştü. Odunları tutuşturan Luke, “Zırhıyla birlikte Darth Vader adını da yakıyorum. Anakin Skywalker adı gelecekteki Jedi’ların yolunu aydınlatacak bir ışık olsun.”

Luke, yanan odunların ışığında kendisini izleyen ruhlardan habersizdi. Ama daha sonra Ewokların ağaçların üzerindeki köyünde zaferlerini kutlayan arkadaşlarına katıldığı zaman Luke, karanlıkta beliren üç titreyen şekil gördü. Bunlar Obi-Wan Kenobi, Yoda ve babası Anakin Skywalker’dı.

Jedi dönmüştü.





