TÜRK EDEBİYATINDA

Unutulamayan Aşk Şiirleri Antolojisi



Akdeniz Sanatevi

ANTALYA





ERENKÖYÜ'NDE BAHAR

Cânan aramızda bir adındı,

Şîrin gibi hüsn ü âna ünvan,

Bir sâhile hem şerefti hem şan.

Çok kerre hayâlimizde cânan

Bir şi'ri hatırlatan kadındı.



Doğmuştu içimde tâ derinden

Yıldızları mâvi bir semânın;

Hazzıyle harâb idim edânın,

Hâlâ mütehayyilim sadânın

Gönlümde kalan akislerinden.



Mevsim iyi, kâinât iyiydi;

Yıldızlar o yanda, biz bu yanda.

Hulyâ gibi hoş geçen zamanda

Sandım ki güzelliğin cihanda

Bir saltanatın güzelliğiydi.



İstanbul'un öyledir bahârı;

Bir aşk oluverdi âşinalık..

Aylarca hayâl içinde kaldık;

Zannımca Erenköyü'nde artık

Görmez felek öyle bir bahârı.



Yahya Kemal Beyatlı

(1884-1 Kasım 1958)





GEÇMİŞ YAZ



Rüya gibi bir yazdı. Yarattın hevesinle,

Her anını, her rengini, her şi'rini hazdan,

Hâlâ doludur bahçeler en tatlı sesinle!

Bir gün, bir uzak hatıra özlersen o yazdan



Körfezdeki dalgın suya bir bak, göreceksin:

Geçmiş gecelerden biri durmakta derinde;

Mehtap... iri güller... ve senin en güzel aksin...

Velhasıl o rüya duruyor yerli yerinde!



Ahmet Haşim

(1884-4 Haziran 1933)



KARANFİL



Yarin dudağından getirilmiş

Bir katre alevdir bu karanfil.

Rűhum acısından bunu bildi!



Düştükçe vurulmuş gibi yer yer,

Kızgın kokusundan kelebekler,

Gönlüm ona pervane kesildi.





KARANLIK



Aşkın bu karanlık gecesinde

Bülbül yine vahşi müterennim,

Mecnűnunu terketti mi Leylâ?

Vahşi sesi firkat sesi sandım.



Aşkın bu karanlık gecesinde

Hicrânımı duydum seni andım.

Firkat-zede bülbül gibi yandım.





PARILTI



Ateş gibi bir nehr akıyordu,

Rûhumla o rûhun arasından,

Bahsetti derinden ona hâlim,

Aşkın bu unulmaz yarasından.



Vurdukça bu nehrin ona aksi,

Kaçtım o bakıştan, o dudaktan;

Baktım ona sessizce uzaktan,

Vurdukça bu aşkın ona aksi...



Faruk Nafiz Çamlıbel

(1898-8 Kasım 1973)



SEN NERDESİN



Caddeden sokaklara doğru sesler elendi,

Pencereler kapandı kapılar sürmelendi.

Bir kömür dumanıyla tütsülendi akşamlar,

Gurbete düşmüşlerin başına çöktü damlar...

Son yolcunun gömüldü yolda son adımları,

Bekçi sert bir vuruşla kırdı kaldırımları.

Mezarda ölü gibi yalnız kaldım odamda:

Yanan alnım duvarda, sönen gözlerim camda,

Yuvamı çiçekledim, sen bir meleksin diye,

Yollarını bekledim görüneceksin diye,

Senin için kandiller tutuştu kendisinden,

Resmine sürme çektim kandillerin isinden.

Saksıda incilendi yapraklar senin için,

Söylendi gelmez diye uzaklar senin için...

Saatler saatleri vurdu çelik sesiyle,

Saatler son gecenin geçti cenazesiyle,

Nihayet ben ağlarken toprağın yüzü güldü,

Sokaklardan caddeye doğru sesler döküldü...





FİRARİ



Sana çirkin dediler, düşmanı oldum güzelin,

Sana kâfir dediler, diş biledim Hak'ka bile.

Topladın saçtığı altınları yüzlerce elin,

Kahpelendin de garaz bağladın ahlâka bile...



Sana çirkin demedim ben, sana kâfir demedim,

Bence dinin gibi küfrün de mukaddesti senin.

Yaşadın beş sene kalbimde, misafir demedim,

Bu firar aklına nerden, ne zaman esti senin?



Zülfünün yay gibi kuvvetli çelik tellerine

Takılan gönlüm asırlarca peşinden gidecek.

Sen bir âhű gibi dağdan dağa kaçsan da yine

Seni aşkım canavarlar gibi takip edecek!..



Nazım Hikmet

(1902-3 Haziran 1963)



TAHİR'LE ZÜHRE MESELESİ



Tahir olmak da ayıp değil Zühre olmak da

hatta sevda yüzünden ölmek de ayıp değil,

bütün iş Tahir'le Zühre olabilmekte

yani yürekte.



Mesela bir barikatta dövüşerek

mesela kuzey kutbunu keşfe giderken

mesela denerken damarlarında bir serumu

ölmek ayıp olur mu?



Tahir olmak da ayıp değil Zühre olmak da

hatta sevda yüzünden ölmek de ayıp değil.



Seversin dünyayı doludizgin

ama o bunun farkında değildir

ayrılmak istemezsin dünyadan

ama o senden ayrılacak

yani sen elmayı seviyorsun diye

elmanın da seni sevmesi şart mı?

Yani Tahir'i Zühre sevmeseydi artık

yahut hiç sevmeseydi

Tahir ne kaybederdi Tahirliğinden?



Tahir olmak da ayıp değil Zühre olmak da

hatta sevda yüzünden ölmek de ayıp değil



SEVİYORUM SENİ



Seviyorum seni ekmeği tuza batırıp yer gibi

geceleyin ateşler içinde uyanarak

ağzımı dayayıp musluğa su içer gibi,

ağır posta paketini, neyin nesi belirsiz,

telâşlı, sevinçli, kuşkulu açar gibi,

seviyorum seni denizi ilk defa uçakla geçer gibi

İstanbul'da yumuşacık kararırken ortalık,

içimde kımıldanan bir şeyler gibi,

seviyorum seni. 'Yaşıyoruz çok şükür' der gibi.



VERA'NIN UYKUDAN UYANIŞI



İskemleler ayakta uyuyor

masa da öyle

serilmiş yatıyor sırtüstü kilim

yummuş nakışlarını

ayna uyuyor

pencerelerin sımsıkı kapalı gözleri

uyuyor sarkıtmış boşluğa bacaklarını balkon

karşı damda bacalar uyuyor

kaldırımda akasyalar da öyle

bulut uyuyor

göğsünde yıldızıyla

evin içinde dışında uykuda aydınlık



uyandın gülüm

iskemleler uyandı

köşeden köşeye koşuştular

masa da öyle

doğrulup oturdu kilim

nakışları açıldı katmer katmer

ayna seher vakti gölü gibi uyandı

açtı kocaman mavi gözlerini pencereler

uyandı balkon

toparladı bacaklarını boşluktan

tüttü karşı damda bacalar

kaldırımda akasyalar ötüştü

bulut uyandı

attı göğsündeki yıldızı odamıza

evin içinde dışında uyandı aydınlık

doldu saçlarına senin

dolandı çıplak beline ak ayaklarına senin.



SENİ DÜŞÜNMEK



Seni düşünmek güzel şey,

ümitli şey,

dünyanın en güzel sesinden

en güzel şarkıyı dinlemek gibi bir şey...

Fakat artık ümit yetmiyor bana,

ben artık şarkı dinlemek değil,

şarkı söylemek istiyorum.



Ahmet Hamdi Tampınar

(1901-24 Ocak 1962)



HATIRLAMA



Sen akşamlar kadar büyülü, sıcak,

Rüyâların kadar sade, güzeldin,

Başbaşa uzandık günlerce ıslak

Çimenlerine yaz bahçelerinin.



Ömrün gecesinde sükûn, aydınlık

Boşanan bir seldi avuçlarından,

Bir masal meyvası gibi paylaştık

Mehtabı kırılmış dal uçlarından.



SABAH



Serin rüzgârlara pencereni aç!

Karşında fecirle değişen ağaç,

Bak, seyret ağaran rengini ufkun

Mahmur gözlerinde süzülsün uykun.

Bırak saçlarınla oynasın rüzgâr,

Gümüş çıplaklığı bir başka bahar

Olan vücudunu ondan gizleme.

Ne varsa hepsini boyun, saç, meme,

Esirden dudaklar okşasın sevsin

Mademki geceden daha güzelsin!



BÜTÜN YAZ



Ne güzel geçti bütün yaz,

Geceler küçük bahçede...

Sen zambaklar kadar beyaz

Ve ürkek bir düşüncede,

Sanki mehtaplı gecede,

Hülyan. eşiği aşılmaz

Bir saray olmuştu bize;

Hapsolmuş gibiydim bense,

Bir çözülmez bilmecede.

Ne güzel geçti bütün yaz,

Geceler küçük bahçede



Yaşar Nabi Nayır

(1908-15 Mart 1981)



ONAR MISRA



Ayırma gözlerini gözlerimden bu akşam,

Böyle saatlerce bak, böyle asırlarca bak.

Gözlerine yavaşça, yavaşça doldu akşam...

Göklerin ateşini kalbime boşaltarak

Benim içimde yaktı sanki gurubu akşam.

Senin kirpiklerinde bir damla oldu akşam.

Gündüzden, gürültüden ve kâinattan ırak,

Akşamı seyredeyim bakışlarında bırak,

Ayırma gözlerini gözlerimden bu akşam,

Böyle saatlerce bak, böyle asırlarca bak..



Eriyor fırtınanın hızı pencerelerde,

Soba ılık bir hava dağıtıyor içerde,

Ateşin karşısında yüzün kızıllaşıyor.

Yanan ince dalların hafif çıtırtıları

Bize unutturuyor dışarda yağan karı,

Saadet içimizden bir sel gibi taşıyor.

Ah bu kış geceleri, bu en güzel geceler!

Bir yığın sözden fazla tesir eden heceler:

Canım, kızım, yavrucum, benim bir tane yavrum,

Seni bilsen ne kadar, ne kadar seviyorum.



İnanmak, ah, bir çocuk saffetiyle inanmak...

Gözlerin, sevgilinin, dalınca gözlerine

Bütün muhabbetine ve bütün sözlerine

Nihayetsiz bir huzur hasretiyle inanmak.

Şüpheyi içerinde kırıp ta bir dal gibi,

İnanmak deli gibi, inanmak aptal gibi,

Her yalana kananın illetiyle inanmak..

İnanmak fazilete, şeytana ve ahrete,

Ve mesut olmak için inanmak saadete,

İnanmak, ah, bir çocuk saffetiyle inanmak...



Hamit Macit Selekler

(1909-23 Ocak 1974)



KAL



Gün soldu, vakit geç, gitme bırak, kal

Omuzlarında şal, başında örtü,

Odamda hülyâlı bir akşam üstü

Gölgeler içinde renk ve dudak kal.



Gidersen sana da kırılacak, kal

-Gönlüm ki, böyle her gidene küstü-

Ve deme 'buradan bir akşam üstü

'Giderken ardımda hıçkırarak, kal!'



Madem, günlerimiz, sevgilim, kısa,

Madem. dudakların yandığı lâhza

İçin ruhumuzda bir özleyiş var,



Kal, çizsin hülyâmız mat ufkumuza

Gümüşlü sabahlar, altın akşamlar,

Soluk bir gül ıtrı gibiyken bahar...



O KALP, O ATEŞ NERDE?



Ağaçların yeşile, denizin laciverde

Tekrar erdiği vakti, hatırlarsın, şafaktı;

İlkbahar bahçelerde nemli, yaprak yapraktı,

Seninle buluşmuştuk yine her günkü yerde.



Varlığın ellerime bıraktığın ellerde

Yine sesin sıcaktı, hülyalı yüzün aktı,

Bilmiyordun, gelişim artık son olacaktı.

Nerde eski sabahlar, o kalp, o ateş nerde?



O gün veda. teselli, esefle dolu sözler

Söylemek, 'oyun bitti!' demek isteğindeydim.

Lâkin seni görünce sustum, başımı eğdim,



Kaçtım. Bilmem ardımdan nasıl baktı o gözler.

Şimdiyse geliyorum. Barış, affediver de..

Fakat eski sabahlar. o kalp, o ateş nerde.



Sait Faik

(1906 -11 Mayıs 1954)



O VE BEN



Sana koşuyorum bir vapurun içinden

Ölmemek, delirmemek için...

Yaşamak; bütün âdetlerden uzak

Yaşamak...

Hayır değil, değil sıcak;

Dudaklarının hâtırası;

Değil saçlarının kokusu

Hiçbiri değil.

Dünyada büyük fırtınanın koptuğu böyle günlerde

Ben onsuz edemem.

Eli elimin içinde olmalı,

Gözlerine bakmalıyım,

Sesini işitmeliyim.

Beraber yemek yemeliyiz.

Ara sıra gülmeliyiz.

Yapamam, onsuz edemem.

Bana su, bana ekmek, bana zehir;

Bana tad, bana uyku

Gibi gelen çirkin kızım,

Sensiz edemem !



YEİS



Akşam üstleri geliyor

Tam insanlar işten çıkarken,

Salkım salkım tramvaylardan

Bir güzel çocuk yüzüyle gülümsüyor

Namussuz, akşam üstleri geliyor.



Neremden yakalıyor, bilmiyorum

Ben tam sevmeye hazırlanırken

On altı yaşındaki sevgilimi.

Elini elimle tutmak

Yirmi dört saatte bir

Sıcak bir lâf dinlemek isterken..

Rezil... Tam o saatlerde geliyor !



Sabahattin Ali

(1907 - 2Nisan 1948)



ÇOCUKLAR GİBİ



Bende hiç tükenmez bir hayat vardı,

Kırlara yayılan ilkbahar gibi.

Kalbim her dakika hızla çarpardı,

Göğsümün içinde ateş var gibi.



Bazı nur içinde, bazı sisteydim,

Bazı beni seven bir göğüsteydim,

Kâh el üstündeydim, kâh hapisteydim,

Her yere sokulan bir rüzgâr gibi.



Aşkım iki günlük iptilâlardı,

Hayatım tükenmez maceralardı,

İçimde binlerce istekler vardı,

Bir şair, yahut bir hükümdar gibi.



Hissedince sana vurulduğumu,

Anladım ne kadar yorulduğumu,

Sâkinleştiğimi, durulduğumu

Denize dökülen bir pınar gibi.



Şimdi şiir bence senin yüzündür,

Şimdi benim tahtım senin dizindir,

Sevgilim. saadet ikimizindir,

Göklerden gelen bir yadigâr gibi.



Sözün şiirlerin mükemmelidir,

Senden başkasını seven delidir,

Yüzün çiçeklerin en güzelidir,

Gözlerin bilinmez bir diyar gibi.



Başını göğsüme sakla sevgilim,

Güzel saçlarında dolaşsın elim.

Bır gün ağlayalım. bir gün gülelim,

Sevişen yaramaz çocuklar gibi.



Ahmet Muhip Dıranas

(1909 - 27 Haziran 1980)



SERENAD



Yeşil pencerenden bir gül at bana,

Işıklarla dolsun kalbimin içi.

Geldim işte mevsim gibi kapına

Gözlerimde bulut, saçlarımda çiğ.



Açılan bir gülsün sen yaprak yaprak,

Ben aşkımla bahar getirdim sana;

Tozlu yollarından geçtiğim uzak

İklimden şarkılar getirdim sana.



Şeffaf damlalarla titreyen, ağır

Koncanın altında bükülmüş her sak.

Seninçin dallardan süzülen ıtır,

Seninçin karanfil, yasemin, zambak...



Bir kuş sesi gelir dudaklarından;

Gözlerin, gönlümde açan nergisler.

Düşen öpüşlerdir dudaklarından

Mor akasyalarda ürperen seher.



Pencerenden bir gül attığın zaman

Işıkla dolacak kalbimin içi.

Geçiyorum mevsim gibi kapından

Gözlerimde bulut, saçlarımda çiğ.



ÜLKER'İN GÖZLERİ



Bir bahar sabahının karanlığında ıssız

Gökte diz çökmüş iki titrek ışıklı yıldız

Olan gözlerinize âşıkım, Bayan Ülker!



Mutlu, esen ve hoşken ve gülerken gülerken

Nerden gelir bilinmez üzgünlüklüklerle birden

Solan gözlerinize âşıkım, Bayan Ülker!



Ne zaman perdelese içlerini bir buğu

Ölümün güzelliği, özlemin yorgunluğu

Dolan gözlerinize âşıkım, Bayan Ülker!



Kalbinizin sezilmez parıltıcıklarını

Bir büyük ateş gibi göstermenin sırrını

Bulan gözlerinize âşıkım, Bayan Ülker!



Orhan Veli

(1914-14 Kasım 1950)



ANLATAMIYORUM

(moro romantito)



Ağlasam sesimi duyar mısınız,

Mısralarımda;

Dokunabilir misiniz,

Gözyaşlarıma, ellerinizle?



Bilmezdim şarkıların bu kadar güzel,

Kelimelerinse kifayetsiz olduğunu

Bu derde düşmeden önce.



Bir yer var, biliyorum;

Her şeyi söylemek mümkün; ,

Epeyce yaklaşmışım, duyuyorum;

Anlatamıyorum.



DENİZ KIZI



Denizden yeni mi çıkmıştı, neydi;

Saçları, dudakları

Deniz koktu sabaha kadar;

Yükselip alçalan göğsü deniz gibiydi.



Yoksuldu, biliyorum

- Ama boyna da yoksulluk sözü edilmez ya -

Kulağımın dibinde, yavaş yavaş,

Aşk türküleri söyledi.



Neler görmüş, neler öğrenmişti kim bilir.

Denizle boğaz boğaza geçen hayatında!

Ağ yamamak, ağ atmak, ağ toplamak,

Olta yapmak, yem çıkarmak, kayık temizlemek...

Dikenli balıkları hatırlatmak için

Elleri ellerime değdi.



O gece gördüm, onun gözlerinde gördüm;

Gün ne güzel doğarmış meğer açık denizde!

Onun saçları öğretti bana dalgayı;

Çalkandım durdum rüyalar içinde.



Cahit Sıtkı Tarancı

(1910-13 Ekim 1956)



DESEM Kİ...



Desem ki vakitlerden bir Nisan akşamıdır,

Rüzgârların en ferahlatıcısı senden esiyor,

Sende seyrediyorum denizlerin en mavisini,

Ormanların en kuytusunu sende gezmekteyim,

Senden kopardım çiçeklerin en solmazını,

Toprakların en bereketlisini sende sürdüm,

Sende tattım yemişlerin cümlesini.



Desem ki sen benim için,

Hava kadar lâzım,

Ekmek kadar mübarek,

Su gibi aziz bir şeysin;

Nimettensin, nimettensin!

Desem ki...

İnan bana sevgilim inan,

Evimde şenliksin, bahçemde bahar;

Ve soframda en eski şarap.

Ben sende yaşıyorum,

Sen bende hüküm sürmektesin.

Bırak ben söyleyeyim güzelliğini,

Rüzgârlarla, nehirlerle, kuşlarla beraber.

Günlerden sonra bir gün,

Şayet sesimi farkedemezsen,

Rüzgârların, nehirlerin, kuşların sesinden,

Bil ki ölmüşüm.

Fakat yine üzülme, müsterih ol;

Kabirde böceklere ezberletirim güzelliğini,

Ve neden sonra

Tekrar duyduğun gün sesimi gökkubbede,

Hatırla ki mahşer günüdür

Ortalığa düşmüşüm seni arıyorum.



Rıfat Ilgaz

(1911-7 Temmuz 1993)



LEYLAKLARINI ANLATIYORUM



Leylak getiriyorsun bana güneşli bir gün

Onu saçlarından topladığın belli

Bir leylak bahçesisin karşımda



Böyle kucağında kalsa daha iyi

Bir vazoya bırakıp gidiyorsun

Sen gidiyorsun leylaklar kalıyor mu sanki

Önce renkleri gidiyor arkandan

Nesi varsa gidiyor soyunarak



Her vazoya baktıkça karşımdasın ne tuhaf

Her kokladıkça dönüp dönüp geliyorsun

Düşünceler gibi filizleniyorsun gün geçtikçe

Yaprak yaprak gelişiyorsun

Leylak leylak bakıyorsun gözlerimin içine

Ölümsüz bir mevsim oluyorsun



GİDİŞİNİ ANLATIYORUM



Sen gidiyorsun ya işine yetişmek için

Saçlarını, gözlerini, ellerini

Neyin varsa toplayıp gidiyorsun ya

Her seferinde bir şey unutuyorsun sıcak

Termometrede yükselen çizgi çizgi

Kim bilir nerelerde soğuyorsun .



Senin gözbebeklerin var ya kadın kadın gülen

İnsan insan bakan gözbebeklerin

Beni tutsa tutsa gözlerin tutar ayakta

Beni yıksa yıksa gözlerin yerle bir eder



Ne gelirse onlardan gelir bana Bar

Çalışma gücü yaşama direnci Yur

Mutluluk gibi kazanılması zor

Mutluluk gibi yitirilmesi kolay



Bir açarsın ki mutluyum

Bir kaparsın her şey elimden gitmiş



Bedri Rahmi Eyüboğlu

(1913-21 Eylül 1975)



KARADUT



Karadutum, çatal karam, çingenem

Nar tanem, nur tanem, bir tanem

Ağaç isem dalımsın salkım saçak

Petek isem balımsın ağulum

Günahımsın, vebalimsin.



Dili mercan, dizi mercan, dişi mercan

Yoluna bir can koyduğum

Gökte ararken yerde bulduğum

Karadutum, çatal karam, çingenem

Daha nem olacaktın bir tanem

Gülen ayvam, ağlayan narımsın

Kadınım, kısrağım, karımsın.



Sigara paketlerine resmini çizdiğim

Körpe fidanlara adını yazdığım

Karam, karam

Kaşı karam, gözü karam, bahtı karam

Sıla kokar, arzu tüter

llgıt ılgıt buram buram



Netmiş, neylemiş, nolmuşum

Cömert ırmaklar gibi gürül gürül

Bahtın karışmış bahtıma çok şükür.

Yunmuş, yıkanmış adam olmuşum.



Karam, karam

Kaşı karam, gözü karam, bahtı karam

Sensiz bana canım dünya haram olsun



ÇAKIL



Seni düşünürken

Bir çakıl taşı ısınır içimde

Bir kuş gelir yüreğimin ucuna konar

Bir gelincik açılır ansızın

Bir gelincik sinsi sinsi kanar



Seni düşünürken

Bir erik ağacı tepeden tırnağa donanır

Deliler gibi dönmeye başlar

Döndükçe yumak yumak çözülür

Çözüldükçe ufalır küçülür

Çekirdeği henüz süt bağlamış

Masmavi bir erik kesilir ağzımda

Dokundukça yanar dudaklarım



Seni düşünürken

Bir çakıl taşı ısınır içimde.



SİTEM



Önde zeytin ağaçları arkasında yâr

Sene 1946

Mevsim

Sonbahar

Önde zeytin ağaçları neyleyim neyleyim

Dalları neyleyim.

Yâr yoluna dökülmedik dilleri neyleyim.

Yâr yâr!.. Seni kara saplı bir bıçak gibi

sineme sapladılar

Değirmen misali döner başım

Sevda değil bu bir hışım

Gel gör beni darmadağın

Tel tel çözülüp kalmışım.

Yâr yâr

Canımın çekirdeğinde diken

Gözümün bebeğinde sitem var.



Oktay Rifat

(1914-18 Nisan 1988)



HÜRREM SULTANA GAZEL



Bu dünyayı seninle sevmişim, Hürrem!

Öldürür diriltirsin, Mesih'im, Zühre'm!



Karun'ca mal yığsam ben neylerim sensiz,

Neylenir saltanat sensiz, gözüm, gözdem!



Allar kuşan, has bahçeden güller takın,

Bir düştür seyrettiğin aynadan madern!



Gel kavuş akşamla, desinler: 'Ay doğmuş!

'Dağılmış, müjdeler olsun, zülüf, perçem!'



Yüzgörümlük Eflak ve Buğdan, dilersen

Bu can var, esirgenmez, iste bir tanem!



KARIMA



Sofalar seninle serin

Odalar seninle ferah

Günüm neşeyle uzun

Yatağında kalktığım sabah



Elmanın yarısı sen yarısı ben

Günümüz gecemiz evimiz barkımız bir

Mutluluk bir çimendir bastığın yerde biter

Yalnızlık gittiğin yoldan gelir



SENİNLE SENSİZ



Sen gelince bir mutluluk ülkesiyim,

Cıvıl cıvıl;

Az gelişmiş toplum gibi, sen gidince,

Boynum bükük.



Fazıl Hüsnü Dağlarca

(1914- )



SEVGİCEK



Severdim

Severdim onu geceleri

Aydınlık taşlar sanki uyurdu

Sessizliğinde



Daha ötelere giderdi yeşilden

Ellerinde otlar

İnanırdı yıldızların birliğine

Mutluluğuna suyun yalazın



Öteki kuşları yaşardı

Dallar serçelerle doluyken

Yiterdi kendi aklığında

Uçsuz bucaksızdı düşü



Severdim

Düşünürdüm düşünürdüm ayrılışında onu görürken de

Baktıkça azalırdı

Öyle ince bir yüzü vardı ki



SÖYLE SEVDA İÇİNDE TÜRKÜMÜZÜ



Söyle sevda içinde türkümüzü

Aç bembeyaz bir yelken

Neden herkes güzel olmaz

Yaşamak bu kadar güzelken?



İnsan dallarla. bulutlarla bir,

Aynı maviliklerden geçmiştir

İnsan nasıl ölebilir

Yaşamak bu kadar güzelken?



Celâl Sılay

(1914 - 8 Eylül 1974)



MAVİ RANDEVU



Mavi bir elbiseyle gelmiştin, gökyüzü maviydi..

Getirdiğin rüzgârla ev kokuyordun..

Kolun koluma değiyordu, omzun omzuma..

Mendilin maviydi, gökyüzü maviydi..



Bin dokuzyüz kırk iki baharıydı

Bahçeli pencereler önünde geziyorduk,

Gözlerimiz buluşuyordu, ürperiyordum

Gökyüzü maviydi, mendilin maviydi



Sıcak nefesin yüzüme değiyordu

'Evlenebilir miyiz' diye sormuştum,

Yürüyüşün değişmiş, yüzün pembeleşmişti;

Mavi elbiseler içindeydin, gökyüzü maviydi.



Elini elime verdin, ayrılıyorduk,

Gözlerin gözlerimde, dudakların ıslak,

'Sık sık konuşalım' demiştin; gittin..

Mendilin maviydi, gökyüzü maviydi..



SERENAD



Yarın sabah erken uyan

Ben yıldızıma söyledim

Işıklar serpecek üzerine

Nur içinde uyanacaksın.



Ben ağaçlarıma söyledim

Yarın sabah erken uyan

Dağıt saçlarını, silkin

Dallar titreyecek, şaşacaksın.



Yarın sabah erken uyan

Ben göklerime söyledim

Uzat ellerini fecre doğru

Şafak sökecek, bakacaksın.



Ben yerlerime söyledim

Yarın sabah erken uyan

Gözünün değdiği her yerde

Çiçekler açacak, göreceksin



Melih Cevdet Anday

(1915 - )



SENİ DÜŞÜNÜYORUM



Çocukluğunu düşünüyorum Emilia

Deniz boyundaki ıssız yolu sabahleyin

Hani saçların, atkın uçuşurdu rüzgârda

Kokusunu duyuyorum bembeyaz gömleğinin

Seni kucağıma alıyorum Emilia



Ben büyüttüm seni, ben yetiştirdim

Bugüne bu sevdaya

Toprağım ekmeğim kitabım şiirim

Sen ne varsa iyiden doğrudan yana

Gözümün nuru, başımın tacı, efendim.



SEVİNCİN YARISI



Kuşlar yağmur yağdırır da

Yağmur güneşe vururdu ya

Ben sana gelirdim



Sevincin yarısı ağzımda

Zambağa birikir sabahlar

Ovalar atlara binerdi



Kulesine koşuşunca deniz

Cebimde geceden yıldızlar

Arılarla ballarla kanımda



Yüreğim avuç olurdu da

Sonra çeşme de olurdu ya

Mutsuz dönüşler ayında



Ben sana gelirdim.



Cahit Külebi

(1917 - )



KAYIP SEVDA



Bir yandan türkü söyler

Bir yandan yürür ağlayarak,

Sevdası rüzgâr gibi iter

Dere boyunca yalınayak.



Nilüferler gibi solgun Ophelia !

Yanaklarına yapışır saçları.

Açılır etekleri suyun yüzünde,

Seyrederdi söğüt ağaçları.



İnsan kalbi o zamanlar da vardı

Daha küçüktü, daha kırmızıydı ama şimdikinden

Kopardılar kalbini Ophelia' nın

Nilüferler gibi sarardı.



Şimdi de kızlar sokaklarda,

Minnacık eller, ayaklar, saçlar.

Ama nerde onlar, nerde Ophelia

Nerde evvel zaman içindeki aşklar.



Sevdamız kayboldu zamanlarda

Dişi ceylânla erkek ceylân

Ayrı yönlere koşar gider

Bir sevişmek kaldı romanlarda.



TABANCA



Bir nagant tabancam olsa benim

İnce bilekli yâr !

Dünyaya eyvallah etmem

Altın yürekli yâr !



Çocuksun gülüp söylersin,

Uçan kuşlara benzersin,

Ben ölürsem eğer neylersin

Telli duvaklı yâr ?



A. Kadir

(1917 - )



DAĞ BAŞINDA



Beni bir dağ başında böyle yapayalnız kodular,

rüzgârlara, kuşlara, bulutlara yakın,

senin etinden, tırnağından ayrı,

senin kokundan uzak.

Benim güzelim,

benim ceylan bakışlım,

benim kafamın ateşi,

yüreğimdeki.

Mümkün mü şu anda rüzgâr olmak, kuş olmak,

şu anda üç dört portakal almak, getirmek sana,

sana tuzlu badem,

kabakçekirdeği.



Şu anda hiçbir şey mümkün değil.

Şu anda her şeyden ayrı, her şeyden uzağım ben.

Şu anda sadece yalnızlık ve kahır.



Hayır, güzelim,

hayır, ceylan bakışlım,

hayır, kafamın ateşi, hayır,

hayır, yüreğimdeki.

Şu anda mümkün ve güzel olan tek bir şey vardır:

Yanarak sevmek seni.



ÇİLE



Sen orda bağrına bas dur en büyük çileyi,

ben burda en büyük çileyi doldurayım,

ekmeğe muhtaç, hürriyete muhtaç, sana muhtaç.

Sen orda dalından koparılmış bir zerdali gibi dur,

ben burda zerdalisiz bir dal gibi durayım.



İlhan Berk

(1918 - )



'NE BÖYLE SEVDALAR GÖRDÜM NE BÖYLE AYRILIKLAR'



Ne zaman seni düşünsem

Bir ceylan su içmeye iner

Çayırları büyürken görürüm.



Her akşam seninle

Yeşil bir zeytin tanesi

Bir parça mavi deniz

Alır beni.



Seni düşündükçe

Gül dikiyorum elimin değdiği yere

Atlara su veriyorum

Daha bir seviyorum dağları.



OTAĞ



Sevgilim, işte eylül

Ve işte senin usul usul seğiren yüzün.



Zaman ki sonsuzdur

Bitmemiş şiirler gibidir.



Bazı hüzünleri

Bazı nehirleri tutup anlatmak gibidir.



Biz ki zamanı tırnak içine alıp yaşadık

(İsteğin bulanık kıyısında).



Bundan değil midir bizim aşkımızda

Sürekli bir akşam hüznü vardır.



Behçet Necatigil

(1916 - 13 Aralık 1979)



GİZLİ SEVDA



Hani bir sevgilin vardı

Yedi sekiz sene önce,

Dün yolda rasladım

Sevindi beni görünce.



Sokakta ayaküstü

Konuştuk ordan burdan,

Evlenmiş, çocukları olmuş

Bir kız, bir oğlan.



Seni sordu

Hiç değişmedi, dedim,

Bildiğin gibi...

Anlıyordu.



Mesutmuş, kocasını seviyormuş,

Kendilerininmiş evleri..

Bir suçlu gibi ezik,

Sana selâm söyledi.



ŞAYET AŞK



Şayet aşkın tohumu

Düşmüşse gönlüne

Suyunu esirgeme

Aşkın hakkını yeme

Pişman olursun ömrünce.



Sana gölge verecek dallar

Fışkırır ancak gençlikten

Büyüt bu fidanı ey genç

Hazır yeşermişken!



Ne demek istediğimi

Ömrünün ortalarında

Ansızın anlarsın

Alkol kana yayılınca



Necati Cumalı

(1921 - )



UZAK HAZİRAN



İki dudak arası bir zaman

Gözgöze geldikse geçerken

Mayısla haziran arasında

Yağmurlu bir saçak altından

Aşktı uçup giden üstümüzden

Aşktı değip geçen yanımızdan



Uyanıp kış uykularından

Şubatla mart arasında

Eylülle ekim arasında

Yaz sularında kıyıya çıkan

İki adım arası bir zaman

Gözgöze geldikse geçerken

Günlük güneşlik bir kaldırımdan

Aşktı uçup giden üstümüzden

Aşktı değip geçen yanımızdan



Aşktı görmedik bilmedikse

Kimbilir hangi eylül bir daha

Hangi uzak haziran



GÜNEŞ SAATi'nden



Ağaçlar denize doğru gidiyor

Deniz karşı dağlara doğru

Gittikçe küçülüyor, ufalıyorum

Olduğum yerde

Nerdeysen uzat ellerini

Başım dönüyor



Özdemir Asaf

(1923 - 28 Ocak 1981)



LAVİNİA



Sana gitme demeyeceğim.

Üşüyorsun ceketimi al.

Günün en güzel saatleri bunlar.

Yanımda kal.



Sana gitme demeyeceğim.

Gene de sen bilirsin.

Yalanlar istiyorsan yalanlar söyleyeyim,

İncinirsin



Sana gitme demeyeceğim,

Ama gitme, Lavinia.

Adını gizleyeceğim

Sen de bilme, Lavinia.



TENTATION



Bana yaşadığın şehrin kapılarını aç

Sana diyeceklerim söylemekle bitmez.

Yıllardır yaşamamdan çaldığım zamanlar

Adına düğümlendi.



Bana yaşadığın şehrin kapılarını aç,

Başka şehirleri özleyelim orada seninle.

Bu evler, bu sokaklar, bu meydanlar

İkimize yetmez.



AKIL GÖZÜ



Seni bulmaktan önce aramak isterim.

Seni sevmekten önce anlamak isterim.

Seni bir yaşam boyu bitirmek değil de,

Sana hep yeniden başlamak isterim.



Atillâ İlhan

(1925 - )



BÖYLE BİR SEVMEK



ne kadınlar sevdim zaten yoktular

yağmur giyerlerdi sonbaharla bir

azıcık okşasam sanki çocuktular

bıraksam korkudan gözleri sislenir

ne kadınlar sevdim zaten yoktular

böyle bir sevmek görülmemiştir



hayır sanmayın ki beni unuttular

hâlâ arasıra mektupları gelir

gerçek değildiler birer umuttular

eski bir şarkı belki bir şiir

ne kadınlar sevdim zaten yoktular

böyle bir sevmek görülmemiştir



yalnızlıklarımda elimden tuttular

uzak fısıltıları içimi ürpertir

sanki gökyüzünde bir buluttular

nereye kayboldular şimdi kimbilir

ne kadınlar sevdim zaten yoktular

böyle bir sevmek görülmemiştir



YAĞMUR KAÇAĞI



elimden tut yoksa düşeceğim

yoksa bir bir yıldızlar düşecek

eğer şairsem beni tanırsan

yağmurdan korktuğumu bilirsen

gözlerim aklına gelirse

elimden tut yoksa düşeceğim

yağmur beni götürecek yoksa beni



geceleri bir çarpıntı duyarsan

telâş telâş yağmurdan kaçıyorum

sarayburnu'ndan geçiyorum

akşamsa eylül'se ıslanmışsam

beni görsen belki anlayamazsın

içlenir gizli gizli ağlarsın

eğer ben yalnızsam yanılmışsam

elimden tut yoksa düşeceğim

yağmur beni götürecek yoksa beni



BEN SANA MECBURUM



ben sana mecburum bilemezsin

adını mıh gibi aklımda tutuyorum

büyüdükçe büyüyor gözlerin

ben sana mecburum bilemezsin

içimi seninle ısıtıyorum



ağaçlar sonbahara hazırlanıyor

bu şehir o eski istanbul mudur

karanlıkta bufutlar parçalanıyor

sokak lambaları birden yanıyor

kaldırımlarda yağmur kokusu

ben sana mecburum sen yoksun



sevmek kimi zaman rezilce korkuludur

insan bir akşam üstü ansızın yorulur

tutsak ustura ağzında yaşamaktan

kimi zaman ellerini kırar tutkusu

birkaç hayat çıkarır yaşamasından

hangi kapıyı çalsa kimi zaman

arkasında yalnızlığın hınzır uğultusu



fatih'te yoksul bir gramofon çalıyor

eski zamanlardan bir cuma çalıyor

durup köşe başında deliksiz dinlesem

sana kullanılmamış bir gök getirsem

haftalar ellerimde ufalanıyor

ne yapsam ne tutsam nereye gitsem

ben sana mecburum sen yoksun



belki haziran'da mavi benekli çocuksun

ah seni bilmiyor kimseler bilmiyor

bir şilep sızıyor ıssız gözlerinden

belki yeşilköy'de uçağa biniyorsun

bütün ıslanmışsın tüylerin ürperiyor

belki körsün kırılmışsın telâş içindesin

kötü rüzgâr, saçlarını götürüyor



ne vakit bir yaşamak düşünsem

bu kurtlar sofrasında belki zor

ayıpsız fakat ellerimizi kirletmeden

ne vakit bir yaşamak düşünsem

sus deyip adınla başlıyorum

içimsıra kımıldıyor gizli denizlerin

hayır başka türlü olmayacak

ben sana mecburum bilemezsin



PİA



ne olur kim olduğunu bilsem pia'nın

ellerini bir tutsam ölsem

böyle uzak uzak seslenmese

ben bir şehre geldiğim vakit

o başka bir şehre gitmese

otelleri bomboş bulmasam

içlenip buzlu bir kadeh gibi

buğulanıp buğulanıp durmasam

ne olur sabaha karşı rıhtımda

çocuklar pia'yı görseler

bana haber salsalar bilsem

içimi büsbütün yıldız basar

bir hançer gibi çıkıp giderdim



ben bir şehre geldiğim vakit

o başka bir şehre gitmese

singapur yolunda demeseler

bana bunu yapmasalar yorgunum

üstelik parasızım pasaportsuzum

ne olur sabaha karşı rıhtımda

seslendiğini duysam pia'nın

sırtında yoksul bir yağmurluk

çocuk gözleri büyük büyük

üşümüş ürpermiş soluk

ellerini tutabilsem pia'nın

ölsem eksiksiz ölürdüm



MARİA MİSSAKİAN



yüksekkaldırım'da bir akşam

maria missakian'ı düşündüm

eğer kendimi bıraksam

yağmur olabilirdim yağardım

kasım'da bir çınar olurdum

yaprak yaprak dökülürdüm

kalbimi sıkı tutmasam



döküp saçıp boşaltsam

içimde yükselen şiiri

kaldırımlara döküp harcasam

gözleri balıkçıl gözleri

dudaklarında tutup rüzgârı

maria missakian adında biri

gelse göğsüne kapansam



gece gölgesine sokulsam

gökyüzünde bulutlar büyüseler

yağmuru dinlesem anlatsam

şimşekler kırılıp dökülseler

bizi sokaklarda bıraksalar

leylekler üşüyüp gitseler

dönüp arkalarına bakmadan



yine akşam oldu attila ilhan

üstelik yalnızsın sonbaharın yabancısı

belki pariste maria missakian

avuçlarında bir çarmıh acısı

gizlice bir sefalet gecesi

çocuğunu boğarmış gibi boğup paris'i

sana kaçmayı tasarlar her akşam



ÜÇÜNCÜ ŞAHSIN ŞİİRİ



gözlerin gözlerime değince

felâketim olurdu ağlardım

beni sevmiyordun bilirdim

bir sevdiğin vardı duyardım

çöp gibi bir oğlan ipince

hayırsızın biriydi fikrimce

ne vakit karşımda görsem

öldüreceğimden korkardım

felâketim olurdu ağlardım



ne vakit maçkadan geçsem

limanda hep gemiler olurdu

ağaçlar kuş gibi gülerdi

bir rüzgâr aklımı alırdı

sessizce bir cigara yakardın

parmaklarımın ucunu yakardın

kirpiklerini eğerdin bakardın

üşürdüm içim ürperirdi

felâketim olurdu ağlardım



akşamlar bir roman gibi biterdi

jezabel kan içinde yatardı

limandan bir gemi giderdi

sen kalkıp ona giderdin

benzin mum gibi giderdin

sabaha kadar kalırdın

hayırsızın biriydi fikrimce

güldü mü cenazeye benzerdi

hele seni kollarına aldı mı

felâketim olurdu ağlardım.



Ümit Yaşar

(1926 - 4 Kasım 1984)



SEVİ ŞİİRİ



Ben senin en çok sesini sevdim

Buğulu çoğu zaman, taze bir ekmek gibi

Önce aşka çağıran, sonra dinlendiren

Bana her zaman dost, her zaman sevgili



Ben senin en çok ellerini sevdim

Bir pınar serinliğinde, küçücük ve ak pak

Nice güzellikler gördüm yeryüzünde

En güzeli bir sabah ellerinle uyanmak



Ben senin en çok gözlerini sevdim

Kâh çocukça mavi, kâh inadına yeşil

Aydınlıklar, esenlikler, mutluluklar

Hiç biri gözlerin kadar anlamlı değil



Ben senin en çok gülüşünü sevdim

Sevindiren, içinde umut çiçekleri açtıran

Unutturur bana birden acıları, güçlükleri

Dünyam aydınlanır sen güldüğün zaman



Ben senin en çok davranışlarını sevdim

Güçsüze merhametini, zalime direnişini

Haksızlıklar, zorbalıklar karşısında

Vahşi ve mağrur bir dişi kaplan kesilişini



Ben senin en çok sevgi dolu yüreğini sevdim

Tüm çocuklara kanat geren anneliğini

Nice sevgilerin bir pula satıldığı bir dünyada

Sensin, her şeyin üstünde tutan sevdiğini



Ben senin en çok bana yansımanı sevdim

Bende yeniden var olmanı, benimle bütünleşmeni

Mertliğini, yalansızlığını, dupduruluğunu sevdim

Ben seni sevdim, ben seni sevdim, ben seni...



ÜZGÜN DEĞİLİM...



Üzgün değilim kanmayı öğrendimse

Senden seni kıskanmayı öğrendimse

Gelsin beni çepçevre kuşatsın o ateş

Yüz yıl yanarım yanmayı öğrendimse



BEYAZ GÜVERCİN



Süzülüp mavi göklerden yere doğru

Omuzuma bir beyaz güvercin kondu



Aldım elime, usul usul okşadım

Sevdim, gençliğimi yeniden yaşadım



Bembeyazdı tüyleri, öyle parlaktı

Açsam ellerimi birden uçacaktı



Eğildim kulağına; dur, gitme dedim

Hâreli gözlerinden öpmek istedim



Duydum; avuçlarımda sıcaklığını

Duydum; benden yıllarca uzaklığını



Çırpınan kalbini dinledim bir süre

Ve uçmak istedim onunla göklere



Ak güvercinin iri gözleri vardı

Güzelliğinden fışkıran bir pınardı



Soğuk sularından içtim, serinledim

Çağlayan bir nehrin sesini dinledim



Belki buydu sevmek hayat belki buydu

Işıl ışıldım, gözlerim dopdoluydu



Bir nağme yükseldi sevinçten ve hazdan

Bir nağme yükseldi, güzelden beyazdan



Uzattı sevgiyle pembe gagasını

Birden öğrendim hayatın mânâsını



Kaderde sevgiyi sende bulmak varmış

Seninle bir çift güvercin olmak varmış



BİR PINARSIN



Bir pınarsın, içilen ama hiç kanılmayan

Seveni yanıltmayan, sevince yanılmayan

Özlenen sen, özleyen sen, özleten sen

Varken doyulmayansın, yokken dayanılmayan.



UNUTAMIYORUM



Unut demek kolay gel bana sor bir de

Unutamıyorum işte unutamıyorum

Bir şey var şuramda beni kahreden

Şuramda tam yüreğimin üstünde

Çakılı duran bir şey var

Elimde değil söküp atamıyorum



Dalıp dalıp gidiyor gözlerim derinlere

Kimi görsem biraz sana benziyor

Seni hatırlatıyor şu bulut şu gökyüzü

Şu kayalıkları döven deniz

Şu hüzünlü melodi şu napoliten şarkı

Bir zamanlar beraber dinlediğimiz



Boyuna seni düşünüyorum durmadan usanmadan

Şimdi diyorum o ne yapıyor acaba

O güzelim gözleri kime bakıyor

O cânım elleri nerde

Oysa günler o günler değil

Akşamlar o akşamlar değil

Ve kalan şimdi sade özlemin gecelerde.



Durup durup seni büyütüyorum içimde

Seninle acılar büyütüyorum

Yeni yeni kederler büyütüyorum dayanılmaz

Kirli sular yürüyor iliklerime

Bir zehir karışıyor kanıma anlıyor musun

Bir daha görsem seni diyorum bir daha görsem

Bir gün olsun bir dakika olsun



Unut demek kolay, gel bana sor bir de

Hatırladıkça gözyaşlarımı tutamıyorum

Dilimin ucunda sen

Başımın içinde sen

Kader misin, ecel misin nesin sen

Unutamıyorum işte unutamıyorum.



BİR GÜN



Apansız uyanırsan gecenin bir yerinde

Gözlerin uzun uzun karanlığa dalarsa

Bir sıcacık duyarsan üşüyen ellerinde

Ve saatler gecikmiş zamanları çalarsa

Bil ki seni düşünüyorum



Bir vapur yanaşırsa rıhtımına bin, açıl

Örtün karanlıkları masmavi denizlerde

Ve dinle kalbimi bak nasıl çarpıyor nasıl

O bütün özlemlerin koyulaştığı yerde

Bil ki seni bekliyorum



Bir sabah gün doğarken aç perdelerini, bak

Sevinçle balkonuna konuyorsa martılar

Kendini tadılmamış derin bir hazza bırak

Dökülsün dudağından en umutlu şarkılar

Bil ki seni istiyorum



Gecelerden bir gece uyanırsan apansız

Uzaklarda elemli, garip bir kuş öterse

Bir ceylan ağlıyorsa dağlarda yapayalnız

Ve bir gün kalbimde bir sarı çiçek biterse

Bil ki seni seviyorum



ÇİGAN GÖZLER



Şarkısız ve sensiz kaldığım nice akşamlar

Gözlerin geçer aklımdan özlemler içinde

Gözlerin bir çigan müziği güzelliğinde

Kirpiklerinde keman bebeklerinde gitar.



İç ürperten sesin her gece odama dolar

Bir buğu yükselircesine göğe kadehten

Nasıl başım döner nasıl mest olurum bilsen

Ağlarım saçlarında gün doğuncaya kadar



Mutluluk bir ateştir uzaklarda yaktığın

Ki binlerce yay çekilircesine derinden

En hazin şarkıları dinlerim gözlerinden



Büyür gitgide hüznü içimde yalnızlığın

Dinlerim o hiç susmak bilmeyen çiganları

Ve bir musiki halinde geçen zamanları



Turgut Uyar

(1927 - 22 Ağustos 1985)



ÇOKLUK SENİNDİR



özenle soyduğum şu elma söyle şimdi kimindir

özenle ne yapıyorsam bilirsin artık senindir



suya giden bir adam meselâ omuzunu eğri tutsa

güneş su ve adamın omzundaki eğrilik senindir



ayağa kalkarsın, adına uygunsun ve haklısın

kararan dünya bildiğin gibi sık sık senindir



kararan dünya, yeni bir güle bir ateş parçasıdır

bir ateş parçasından arta kalan soylu karanlık senindir



bir deneyli geçmişi aldın geldin yeniyi güzel boyadın

ben bilirim sen de bil ilk aydınlık senindir



benim sevdiğim su senin suyunun öz kardeşidir

senin soyunun bıraktığı güçler artık senindir



çünkü bir silâh gibi tutarsın tuttuğun her şeyi

her yeri bir uyarma diye tutan ıslık senindir



senindir ey sonsuzveren ne varsa hayat gibi

tutma soluğunu, genişle, öz ve kabuk senindir



ey en güzel görüntüsü çiçeklere dökülen bir çavlanın

aşkım, sonsuzum, bu dünyada ne var ne yok senindir



KESİKSİZ ÖVGÜ



Esmer güzeli Neclâ'nın baktıkça 'bayıldım' dediği gökyüzü

İşte ben bunu mutlak yazmalıyım dedim

Karanlıkta dünyayı bir bir hatırlamak

Ben yeter dedikçe şehirlerin güzelleşmesi

Bir anda kendi kendime bulduğum mutlu gerçek

Bir kadın var beni onun iki eli iki gözü kurtarır yaşamamakta

Öyle hoşlanırım ki onunla yatmaktan utanırım artık



Sabahları acıkmayı ondan öğrendim



Ahmed Arif

(1927 - 2 Haziran 1991)



HASRETİNDEN PRANGALAR ESKİTTİM



Seni, anlatabilmek seni.

İyi çocuklara, kahramanlara,

Seni, anlatabilmek seni,

Namussuza, haldan bilmez,

Kahpe yalana.



Ard-arda kaç zemheri,

Kurt uyur, kuş uyur, zindan uyurdu.

Dışarda gürül-gürül akan bir dünya...

Bir ben uyumadım,

Kaç leylim bahar,

Hasretinden prangalar eskittim.

Saçlarına kan gülleri takayım,

Bir o yana,

Bir bu yana...



Seni bağırabilsem seni,

Dipsiz kuyulara,

Akan yıldıza.

Bir kibrit çöpüne varana,

Okyanusun en ıssız dalgasına

Düşmüş bir kibrit çöpüne.



Yitirmiş tılsımını ilk sevmelerin,

Yitirmiş öpücükleri,

Payı yok, apansız inen akşamdan,

Bir kadeh, bir cigara, dalıp gidene,

Seni, anlatabilsem seni...

Yokluğun. Cehennemin öbür adıdır

Üşüyorum, kapama gözlerini...



SEVDAN BENİ



Terketmedi sevdan beni,

Aç kaldım , susuz kaldım,

Hayin, karanlıktı gece,

Can garip, can suskun,

Can paramparça...

Ve ellerim kelepçede,

Tütünsüz. uykusuz kaldım,

Terketmedi sevdan beni...



Can Yücel

(1926 - )



ÖYLE Bİ...



Temiz gömleğimi giydim talimden sonra

Ayaklarını yıkıyor çeşme başında erler

İşte sen öyle bir serindin

Tuzladan kaptılarla inerken şehre

ne güzel şey sivil denmesi çıplağa

Ve gün-açık penceresinden meşelerin

Yamacın kuytusuna sokulmuş mavi

Ufacık bi parça deniz gibiydin



Şipka biberleriyle konmuş okulun camlarına

Arnavut Köyünün o muhacir güneşi

İşte sen öyle bi cumartesiydin

Sahanlıkta saçlarını tarıyor kızlar

Raylar ondan böyle kıvılcımlanıyor

Köşeleri dönerken, önlükleri altından

Dünyaya başlar gibi aybaşlarının kokusu

Kalkan al tramvaydın ergenlik durağımdan



Meyvahoşun orda bir sabahçı kahvesi

Gün ağarmıştı ama ben günaydın dedim

İşte sen öyle ışıklı bi yerdin.

Bilmiyordum hiç burda bir fırın olduğunu

Diz çöktüm asfalta, baktım aşağı, üüüü'üh 1..

İşçiler ateşler ayçörekleri

Ve kılıç gibiydi taze ekmek kokusu...

Dağıttık evvel-allah yalnızlıkları



Yaşamak düğünse, sen orda gelindin

Seni soydum, Güler, dünyayı giyindim



İLANI HARP DEĞİL İLANI AŞK



Bir teneffüssün sen sevgilim

Yurt bilgisiyle Kimya arasında



Metin Eloğlu

(1927 - 11 Ekim 1985)



UYAN



Hadi uyan

Günışığı çilemeye başladı başucunda

Denizler bir mavilik edindi günden

Seher yeline uyup kuşlar tüneğinden uçtu

Bu türküyü dinlemeyecek misin



Hadi uyan

Aydınlığa çık da çil gözlerin ışısın

İlkyazlar sıcağı biriksin yüreğine

Yoksul olsan da uyan

Garip olsan da uyan

Madem ki güzelsin, güzeli yaşatmak için

Madem ki iyisin, iyiliği yaşatmak için

Madem ki umutlusun; umudu yaşatmak için

Hadi uyan

Denizi dinle yaşamak desin

Toprağı dinle barışmak desin

Göğü dinle sevişmek desin

Bir plak konmuş gibi gramofona

fşte aşk işte özlem işte savaşmak gücü

Uyan diyor uyansana



Hadi uyan

Sevdiğim uyan

N'olur uyan



DEĞERLEME



Bu aşk senden önce hürriyete yöneldi

Gecenin ortasında sen sımsıcak bir kadın

İçinde sen varken geceler dile geldi

Barışa yöneldi umudu darmadağın

Onları özlemek belki senden güzeldi

Çünkü sen ancak onlarla vardın

Hayatın mavişliği onlarla vardı.



Edip Cansever

(1928 - 28 Mayıs 1986)



YERÇEKİMLİ KARANFİL



Biliyor musun az az yaşıyorsun içimde

Oysaki seninle güzel olmak var

Örneğin rakı içiyoruz, içimize bir karanfil düşüyor gibi

Bir ağaç işliyor tıkır tıkır yanımızda

Midemdi aklımdı şu kadarcık kalıyor.



Sen o karanfile eğilimlisin, alıp sana veriyorum işte

Sen de bir başkasına veriyorsun daha güzel

O başkası yok mu bir yanındakine veriyor

Derken karanfil elden ele.



Görüyorsun ya bir sevdayı büyütüyoruz seninle

Sana değiniyorum, sana ısınıyorum, bu o değil

Bak nasıl, beyaza keser gibisine yedi renk

Birleşiyoruz sessizce.



ADINI FUNDA OTELİ KOY



Adını funda oteli koy

Aklından gelip geçen bir yazın

Ve akşanı güneşlerinde orda burda

Bir deniz kıyısında, eski bir yıkıntıda

İnce ince gezinen turuncu adamların.



Adını funda oteli koy

Sevdamızın da adını

Ayakları dibinde günbatımının.



Ve ağzında binlerce güneşin tadı

Dilinin ucunda yalnızca kendi adın.



Çünkü sevdikçe beni sen kendini tanıdın.



Cemal Süreya

(1931 - 9 Ocak 1990)



BALZAMİN



Sen el kadar bir kadınsındır

Sabahlara kadar beyaz ve kirpikli

Bazı ağaçlara kapı komşu

Bazı çiçeklerin andırdığı

İş bu kadarla bitse iyi

Bir insan edinmişsindir kendine

Bir şarkı edinmişsindir, bir umut

Güzelsindir de oldukça, çocuksundur da

Saçlarınla beraber penceredeyken

Besbelli arandığından haberli

Gemiler eskirken, deniz eskirken limanda

Sevgili



SAN



Kırmızı bir kuştur soluğum

Kumral göklerinde saçlarının

Seni kucağıma alıyorum

Tarifsiz uzuyor bacakların



Kırmızı bir at oluyor soluğum

Yüzümün yanmasından anlıyorum

Yoksuluz gecelerimiz çok kısa

Dörtnala sevişmek lazım.



AMA SENİN



Daha nen olayım isterdin,

Onursuzunum senin



ÜLKE



Saat Çini vurdu birden: p i r i n ç ç ç

Ben gittim bembeyaz uykusuzluktan

Kasketimi eğip üstüne acılarımın

Sen yüzüne sürgün olduğum kadın

Karanlık her sokaktaydın gizli her köşedeydin

Bir çocuk boyuna bir suyu söylerdi. Mavi,

Birtakım genç anneleri uzatırdı bir keman

Sen tutar kendini incecik sevdirirdin

Bir umuttun bir misillemeydin yalnızlığa



Yalnız aşkı vardır aşkı olanın

Ve kaybetmek daha güç bulamamaktan

Sen yüzüne sürgün olduğum kadın

Kardeşim olan gözlerini unutmadım

Çocuğum olan alnını sevgilim olan ağzını

Dostum olan ellerini unutmadım

Karım olan karnını ve önlerini

Orospum olan yanlarını ve arkalarını

İşte bütün bunlarını bunlarını bunlarını

Nasıl unuturum hiç unutmadım



Kibrit çak masmavi yanardı sesin

Ormanlara ormanlara yüzünün sesi

En gizli kelimeleri akıtırdı ağzıma

Şu karangu şu acayip şu asyalı aşkın

Soluğu kesen ağulayan ormanlarında

Yaşadım o kısa ve korkunç hükümdarlığı

Ve çarpıntılı yüreğim saçlarının akıntısında

Karadeniz'e karışırdı ordan Akdeniz'e

Ordan da daha büyük sulara



Geceyse ay hemen tazeler minareleri

Kur'an sayfaları satılan sokaklardan

Ölüm bir çeşit sevgiyle uçar

Ölüm uçar çocuk yüzlere

Ben o sokaklardan ne kadar geçtim

Damağımda dilinin yosunlu tadı

Önce buğulu sonra cam gibi parlak sonra buğulu yine

Birtakım tavşanları andıran birtakım su hayvanlarını

Pazar pazartesi günlerini ve haftanın öbür günlerini

Yani salı çarşamba perşembe cuma cumartesi



Bir başak ufak ufak bildirir Konya'yı

O başakta o Konya'da seni ararım

Ben şimdilerde her şeyi sana bağlıyorum iyi mi

Altın ölçü çift ölçü ve altın karşılıksız

Para basma yetkisini Fırat'ın suyunu Palandöken'i

Erzincan'ın düzünü asma bahçelerini Babil'in

Antalya'nın denizini o denizin dibini

Beş türlü yengeç yaşayan sularında

Çağanoz adi pavurya çingene pavuryası

ayı pavuryası bir de çalpara



Bilinir ne usta olduğum içlenmek zanaatında

Canımla besliyonım şu hüznün kuşlarını

Sen kalabalıkta bulup bulup kaybettiğim kimya

Yokluğun gayri şuradan şuraya geldi

Bir günler şölenlerle egemen ülkende

Şimdi iri gagalı yalnızlıklar dönüyor

N'olur ağzından başlayarak soyunmaya

Bir kez daha sür hayvanlarını üstüme üstüme

Çık gel bir kez daha yıkıntılardan

Çık gel bir kez daha beni bozguna uğrat



AŞK



Şimdi sen kalkıp gidiyorsun. Git.

Gözlerin durur mu onlar da gidiyorlar. Gitsinler.

Oysa ben senin gözlerinsiz edemem bilirsin

Oysa Allah bilir bugün iyi uyanmıştık

Sevgiyeydi ilk açılışı gözlerimizin sırf onaydı

Bir kuş konmuş parmaklarıma uzun uzun ötmüştü

Bir sevişmek gelmiş bir daha gitmemişti

Yoktu dünlerde evelsi günlerdeki yoksulluğumuz

Sanki hiç olmamıştı



Oysa kalbim işte şuracıkta çarpıyordu

Şurda senin gözlerindeki bakımsız mavi, güzel laflı Istanbullar

Şurda da etin çoğalıyordu dokundukça lafların dünyaların

Öyle düzeltici öyle yerine getiriciydi sevmek

Ki Karaköy köprüsüne yağmur yağarken

Bıraksalar gökyüzü kendini ikiye bölecekti

Çünkü iki kişiydik



Oysa bir bardak su yetiyordu saçlarını ıslatmaya

Bir dilim ekmeğin bir iki zeytinin başınaydı doymamız

Seni bir kere öpsem ikinin hatırı kalıyordu

İki kere öpeyim desem üçün boynu bükük

Yüzünün bitip vücudunun başladığı yerde

Memelerin vardı memelerin kahramandı sonra

Sonrası iyilik güzellik.



Ahmet Necdet

(1933 - )



SENİ SEVMEK



seni sevmek seni tükenmek mi biraz

kırılıp dökülmek mi yoksa gökyüzünün bittiği yerde

hep seninle beslenen o sensiz saatlerde

yangın yerine dönmek mi biraz



bilirsin aşka benzer yıkıntıdır bu

güneşi düşman sayıp geceyle unutulan

gün ışıdı mı karanlıkta tutulan

yıkıntısız bir aşkı yaşamanın umudu



intihar gibi bir şey bir ben'de yanmak için

belki de bir cinayet kanda uyanmak için

bir kere bin kere milyon kere



seni sen de bilirsin ama ne önemi var

asıl önemli olan sonuna kadar

dağların yürüyüşüdür denizlere



ALTI MEVSİM GAZELİ

3 / BAHAR



sevdiceğim sana sözüm dildendir

laledendir sümbüldendir güldendir



yüreğini kuşatan bahar sevinci

nisan yağmurundan esen yeldendir



seher vakti saçlarına düşen çiğ

dağların başını saran tüldendir



salınıp yürüyüşün gerdan kırışın

yuvarlak topuktan ince beldendir



ya ceren bakışların canlar yakışın

kirpiğe sürülen mor rimeldendir



ahmet necdet uzun söze ne hâcet

sitem o güzelden söz gazeldendir



Gülten Akın

( 1933 - )



UZUN YAĞMURLARDAN SONRA



Sen yağmurlu günlere yakışırsın

Yollar çeker uzak dağlar çeker uzak evler

Islanan yapraklar gibi yüzün ışır

Işırsa beni unutma



Alır yürür sıcak mavisi gökyüzünün

Kuşlar döner uzun yağmurlardan sonra birgün

Bir yer sızlar yanar içinde büsbütün

Her şeye rağmen ellerin üşür

Üşürse beni unutma



Yeni dostlar yeni rüzgârlar gelir geçer

Yosun muydum kaya mıydım nasıl unuttular

Kahredersin başın önüne düşer

Düşerse beni unutma



YORGUN SEVİ



Susarak, iki komşu gibi güne değerek

Asıl söyleneceklerin üstünden aşarak

Sevdiğim

Ayrı ayrı uzakta, yanyana



Birbirimizi derinden gözlediğimiz yazlarda

ve üstünkörü baktığımız kentlerde

Güllerin güllerimiz

Hüzünlerimse hüzünlerimiz değil



Bir deli kuzgun gibiyim yaşlı teleğimle

Göğü siliyorum duraksamadan

Yorgunluktan değil, öyle sanıyorum

Yalnızlıktandır

Hızla dökülüyor tüyüm teleğim



Orda öyle aramızda soluyor işte

Ayrı ayrı uzakta, yanyana

Hangi yangın hangi deprem becerebilir?



Hilmi Yavuz

(1936 - )



HAYAL HANIM



Yeşil imgeli kız! İlkyazım!

hangi harf gül, hangi dal dize?

Bu büyük ağaçtan her ikimize

kalan hangimizdik...

ey hayal hanım?



Yeşil imgeli kız! Biz size

yazılı sevdalar sunduktu

ve döne döne uçurumlar

gibi şiirler...



Şiirlerle örselenmiş'yüzü

ve kalbi güllere belenmiş

biriydim ben... ve hangimize

doğru akar suydum,

ey hayal hanım?



Yeşil imgeli kız! ilkyazım!

hangi harf gül, hangi dal dize?

Bu derin ağaçtan her ikimize

kalan hangimizdik...

ey hayal hanım?



HİLMİ YAVUZ



Bütün o aşkları yazdı da ne oldu

Gülleri çocukları denizleri tuttu da elinden

Hep bir ceviz yaprağı gibi belirdi ince yüzü

Bırakılmış gemilerin su kesimlerinden



Afşar Timuçin

(1939 - )



DENİZİN BEKLEDİĞİ



Seni sevmek mor denizlerdi biraz

Ne kadar gidilse bir o kadar bitmeyen

Umutlar ve yıkılmalar ardında direnilen

Seni sevmek mevsimler içinde en güzel yaz



Seni sevmek yaşamanın aşılmaz büyüklüğü

Seni sevmek kan dolu yüzyılları korkutan

Ve sığınıp ılık kıyı kentlerine biraz akşam

Seni sevmek çocukların düşlerinde gördüğü



Varılırdı daha saydam günlere isteseler

İsteseler yalnızlık giremezdi evlere

Seni sevmek bir kırlangıç olacak bekleseler

Ve uçacak durmadan adasız denizlere



Kim bulacak cam kırığı gözlerinde sevgimi

Sonra yalnız kalmak gibi yoksulca uğuldayan

Bütün okyanusların baş eğdiği tek kaptan

Sana verdim geç diye bütün denizlerimi



DEĞİŞİM



Çocuk ders çalışıyor görünüşte

Sayfaları yavaş yavaş çeviriyor

Çocuk deniz çalışıyor gerçekte

Gözlerini ufuklara dikiyor

Durup durup adını anıyor

Aşkın sözlüğünü ezberlemekte

Bütün nöbetçilerle yarışıyor

Gözleriyle gelişini beklemekte



Biz şimdi aşk öğrenelim

İnsan dersi sonra da öğreniyor

Yüzyıllık kitaplarda bilgi kendi malınıız

Haritadan şehirler kaçmıyor ya

Sevinmek yaşarlığa dokunmaktır

Atlı gibi dört nala içimizden gidiyor

Bazen her şey yanılmaksa bile

Sevişmek en az yanılmaktır



Metin Altıok

(1941 - 9 Temmuz 1993)



GÜNLERDEN ÖYLE BİR GÜN



Günlerden öyle bir gündü;

Üstüne tarih düştüğüm.

Gözümün önüne geldi birden

Balkıyan güzel yüzün.



Ve yüreğim yandı söndü,

Ter bastı avuçlarımı.

Bir işlek kovan uğultusu

Kapladı kulaklarımı.



Uzandım usulca cigarama;

Yavan ömrüme katık.

Ben o gün öldüm gülüm,

Bir daha ölmem artık



SARIL BANA



Bu yaşa geldim içimde bir çocuk hâlâ

Sevgiler bekliyor sürekli senden.

İnsanın bir yanı nedense hep eksik

Ve o eksiği tamamlıyayım derken,

Var olan aşınıyor azar azar zamanla.



Anamın bıraktığı yerden sarıl bana.



Anılarım kar topluyor inceden,

Bir yorgan gibi geçmişimin üstüne.

Ama yine de unutuş değil bu,

Sızlatıyor sensizliği tersine.

Senin kim olduğunu bile bilmezken.



Sevgiden caydığım yerde darıl bana.



Refik Durbaş

(1944 - )



TUZAK



Nefretin adresini mi soruyorsun

cinnet yağmurunda kimsesiz kuşlardan

rüzgârı çalınmış yalnızlığımı mı

sevdanın adresini mi soruyorsun

ayrılığı mavi, hüznü beyaz uçan



Yüzüne ay doğmakta. Seviyorum seni



Sensin çılgınlığımın zalım kaynağı

alemin aşktan damıtılmış alevi

taşarken yüzünden hicranın ırmağı

zulmetin vahasını mı arıyorsun

bakışı gül sesi, gülüşü yaz açan



Yüzüne ay doğmakta. Seviyorum seni



YAĞMURUN ALTINDA



Senin yüzündü terkedilmiş iskelede

yağmurun altında, unutmadım



Görüşe hasret bir yıldızın yüzü



Senin ellerindi otobüs durağında

yağmurun altında, unutmadım



Suyun yarasını sarmaya hükümlü



Senin gözlerindi gidilmez istasyonda

yağmurun altında, unutmadım



Yerin ve göğün ve suyun yüzüne, ki

hep senin baktığın gibi bakmıştım



Niye, niçin, ne zaman mı bakmıştım



Unutmam unutmam bir daha hiç unutmadım



Ahmet Telli

(1946 - )



GİDERSEN YIKILIR BU KENT



Gidersen yıkılır bu kent, kuşlar da gider

bir nehir gibi susarım yüzünün deltasında

Yanlış adreslerdeydik, kimliksizdik belki

sarışın bir şaşkınlık olurdu bütün ışıklar

Biz mi yalnızdık, durmadan yağmur yağardı

üşür müydük nar çiçekleri ürperirken



Gidersen kim sular fesleğenleri

kuşlar nereye sığınır akşam olunca



Sessizliği dinliyorum şimdi ve soluğunu

sustuğun yerde birşeyler kırılıyor

bekleyiş diyorum caddelere, dalıp gidiyorsun

adını yazıyorum bütün otobüs duraklarına

öpüştüğümüz her yer adınla anılıyor

bir de seni ekliyorum susuşlarıma



Selamsız saygısız yürüyelim sokakları

belki bizimle ışıklanır bütün varoşlar

geriye mapusaneler kalır, paslı soğuklar

adını bilmediğimiz dostlar kalır yalnız

yüreğimize alırız onları, ısıtırız

gardiyan olmayız kendi ömrümüze her akşam



Gidersen kar yağar avuçlarıma, üşürsün

bir ceylan sessizliği olur burada aşklar



Fiyakalı ışıklar yanıyor reklam panolarında

durmadan çoğalıyor faili meçhul cinayetler

ve ölü kuşlar satılıyor bütün çiçekçilerde

menekşeler nergisler yerine kuş ölüleri

bir su sesi bir fesleğen kokusu şimdi uzak

yangınları anımsatıyor genç ölülere artık



Bulvar kahvelerinde arabesk bir duman

sis ve intihar çöküyor bütün birahanelere

bu kentin künyesi bellidir artık ve susuşun

isyan olur milyon kere, hiç bilmez miyim

sokul yanıma sen, ellerin sımsıcak kalsın

devriyeler basıyor karartılmış evleri yine



Gidersen yıkılır bu kent kuşlar da ölür

bir tufan olurum sustuğun her yerde



Abdülkadir Budak

(1952 - )



AŞK BENİ GEÇER



Çünkü bacakları uzun, mesafe tanımıyor

Çünkü rüzgârın altında, büyük deneyiminde

Elbette aşk beni geçer haritayı kendi çizmiş

Dağları iyi biliyor, nehirleri de



Bir ateşin koynunda uyuyorken bile geçer

Serin su başlarında dinleniyorken bile

Ve ben onun peşinden kurşun olsam yetişemem

Okyanusa vardığında göle gelmiş olur muyum

O çınar olduğunda yaprak olur muyum ben?



Bir dille yetinirim, bütün dilleri öğrenmiş

Dumana tanım ararım, yangınlardan geçmiş o

Ben merdiven arıyorken çoktan çıkmıştır göğe

Bir kadının saçlarına takılıp kalmış iken

Ruhunu ele geçirmiş binlerce sevgilinin

Bende bir esimlik yel, onda her zaman deprem

Elbet aşk beni geçer

Tren rayların üstünden



Aşk şiiri yazdığımı sanırım, ne hafiflik

Destanı bitirmiş olur ben çıkarken ilk dizeden

Uçup gitmiştir evet dünyayı kanat eyleyip

Ben iki teleği yan yana getirmişken



Aşk beni bir daha geçer

Tren rayların üstünden



Murathan Mungan

(1955 - )



YALNIZ BİR OPERA



ölü bir yılan gibi yatıyordu aramızda

yorgun, kirli ve umutsuz geçmişim

oysa bilmediğin bir şey vardı sevgilim

Ben sende bütün aşklarımı temize çektim



imrendiğin, öfkelendiğin

kızdığın, ya da kıskandığın diyelim

yani yaşamışlık sandığın

Geçmişim

dile dökülmeyenin tenhalığında

kaçırılan bakışlarda

gündeliğin başıboş ayrıntılarında

zaman zaman geri tepip duruyordu. Ve elbet üzerinde durulmuyordu.

Sense kendini hâlâ hayatımdaki herhangi biri sanıyordun,

biraz daha fazla sevdiğim, biraz daha önem verdiğim.



Başlangıçta doğruydu belki. Sıradan bir serüven, rastgele

bir ilişki gibi başlayıp, gün günden hayatıma yayılan,

büyüyüp kök salan, benliğimi kavrayıp,

varlığımı ele geçiren bir aşka bedellendin.

Ve hâlâ bilmiyordun sevgilim

Ben sende bütün aşklarımı temize çektim

Anladığındaysa yapacak tek şey kalmıştı sana

Bütün kazananlar gibi

Terk ettin



Şimdi biz neyiz biliyor musun ?

Akıp giden zamana göz kırpan yorgun yıldızlar gibiyiz.

Birbirine uzanamayan

Boşlukta iki yalnız yıldız gibi

Acı çekiyor ve kendimize gömülüyoruz



Şimdi biz neyiz biliyor musun ?

Yıkıntıların arasında yakınlarını arayan öksüz savaş

çocukları gibiyiz. Umut ve korkunun hiçbir anlam

taşımadığı bir dünyada bir şey bulduğunda neyi,

ne yapacağını bilemeyen çocuklar gibi.

Artık hiçbir duygusunu anlayamayan çocuklar gibi

Ve elbet biz de bu aşkta büyüyecek

Her şeyi bir başka aşka erteleyeceğiz



Haydar Ergülen

(1956 - )



BENİ AŞKA TERKETTİĞİN İÇİN SEVİYORUM SENİ



bir sır-çocuksun, yalnızca aşk açık sende,

ne sen kalıyorsun ne o, aşktan başka

biri yok, gel, aşk istediği için varsın,

ne onu kurtarıyorsun ne kendini, aşktan başka

biri yok, git, aşk istediği için yoksun



ayrılıktan değil, taşıdığı saflıktan konuşursun;

ayrılık sana dönmektir, yeniden bana

ruhumuz öpüşür ya, başkasındayken ağzımız,

gövde gözaltındadır, oysa ruhumuz sereserpe

seni senden beni benden bağışlar birbirimize



bir sır-çocuksun, aşkla açıyorsun kullandığın her şeyi

burda değilsin, çoktan çekilmişsin ve seninle

gitmiş senin olan, her zamankinden çoksun bu evde

çünkü aşk hepimizden çalışkandır, ben duruyorum

vefa aşk lisesindeki ceza nöbetine



bu karanlıkta daha iyi görüyorum seni

aynı tünelden geçiyorsun gelişte ve gidişte

kavuşmaya, ayrılığa aynı yolu kullanıyorsun,

beni büyüten aşktan söz ediyorum, yolculuğa övgü,

zaman yok ki aşktan başka, uykusuzluğa övgü,



bir sır-çocuksun, baştan çıkarır gibi açığa çıkardın beni

ayrılık mı; beni aşka terkettiğin için seviyorum seni!



SÖYLENCE



akdeniz gülüşlü bir çocuk olsaydın

ağzının kıyısında uçarılıklar biriktiren

yüzünde bin bir haylazlıkla sevseydin beni

yüreğinden beyaz kuşlar uçardı yüreğime

dokundukça portakal çiçekleri dökerdi

sevilmekten ürpertili dingin gövden



ah çocuk ah kadın ah sevgili

sözlerin aşkı anımsatsa da

gülüşünde onmaz acılar gizli.



Turgay Fişekçi

(1956 - )



ASMALARIN DANSI

2



Yağmurlu günlerde seviş benimle

Kuşlar çinko damı gagalarken

Tenimin kokusunu değiştiren yağmurlarda



Sıcak öğlesonlarında seviş benimle

Buhurlar tüterken tenimden

Yanan toprağın buğusu soluğumken



Bahar günleri dereboylarında seviş benimle

Kestane saçlarında kelebekler asılıyken

Yaz geceleri kurumuş dere yataklarında

Sıcak kumlar yatağımız, söğütler çatımız, duvarımızken



Ne olursa olsun sabahları seviş benimle

Dinlenmişliğin gücü kaslarında

İçinde ne varsa dökmenin hazzıyla saran

Sonra ilk kez görür gibi algılaman için

Her sabah öylece bırakayım seni dünyaya



3

Kol kıvrımımdan öp beni

Tüylerimin arasında yollar açan dudaklarınla

Mavi damarlarımdan



Bİleklerimden öp beni

Nabzımın tıpırtısı tavşan dudağını titretsin

Öpüşten bilezikler kollarımda



Parmaklarımın ucundan öp beni

Hokka ağzında kalemler

Neye dokunsam

Her şeyde ağzının sıcaklığı



Yüreğimden öp beni

Soyulmuş yumurta beyazlığındaki etimden

Öpüşlerin yanıp geçen bir ışık değil

Uzun yazların güneşi gibi kalsın tenimde



Lale Müldür

(1956 - )



DESTİNA

dün gece sen uyurken

ismini fısıldadım

ve hayvanların korkunç

öykülerini anlattım

dün gece sen uyurken

çiçeklere su verdim

ve insanların korkunç

öykülerini anlattım onlara

dün gece sen uyurken

yüreğim bir yıldız gibi

bağlandı sana

işte bu yüzden

sırf bu yüzden

yeni bir isim verdim sana

DESTİNA



sen öyle umarsız

uyusan da bir köşede

işte bu yüzden

sırf bu yüzden işte

yaşamdan çok ölüme

yakın olduğun için

seni bu denli yıktıkları

için Destina

yaşamımın gizini

vereceğim sana



Ahmet Erhan

(1958 - )



SEVGİLİ



Çiçekler vardı derilmeyi bekleyen

O uçsuz bucaksız kırlarda.

Gökyüzünde ay, bakacak göz arardı.

Bir dut ağacı vardı, yüce

Hiçbir çocuğun üstüne tırmanmadığı.

Testiyi unutmuştuk pencerenin önünde

İçi su doluydu, soğumuştu.

Masanın üstünde bir dilim ekmek

Isırılıp bırakılmıştı.

Denizin kıyısında bir mavi tekne

Birbaşına salınıyordu.

Gökyüzü vardı derin,

Toprak göz alabildiğince...



Sonra sen geldin

Çakıllı yoldan geldin, şen şakrak

Nesneler anlam buldu seninle

Benim güleç yüzlü, kara gözlü sevgilim

Saçlarını yüzüne dökerek

Yerleri süpürdün, bahçeyi suladın,

Masayı temizledin..



SEVDA ŞİİRLERİ

ŞİİR, 1



Sen bir deniz kızısın, saçları

Düşlerimin erimince uzayan

Yağmurda kıpırtılı, güneşte gümüşsün

Bir yakamoz ağı, geceyle atılan



Sen bir deniz kızısın, doğanın

Yüzgörümlüğü olsun diye bana sunduğu

Allayıp pulladığı ay ışığının

Yelin, terkisine atıp kapıma koyduğu



Sen bir deniz kızısın, yaşamla ölümü

İki kaşının arasında öpüşür buldum

Yaşamı seçtiysem sensin nedeni

Ölümdeki sonsuzluğa seninle erdim..



Şükrü Erbaş

(1953 - )



KOCAMAN BİR ÇOCUĞU ÖPÜYORSUN



Sen bende neleri öpüyorsun bir bilsen

Herkesin perde perde çekildiği bir akşam

Siyah bir su gibi yollara akan yalnızlığı öpüyorsun.

Ağzında eriklerin aceleci tadı

Elleri bulut, gözleri ot bürümüş ekin tarlası

Bir çocuğun düşlerine inen tokadı öpüyorsun.

Yağmur her zaman gökkuşağını getirmiyor

Aralık kapılarda bekleyişin çarpıntısı

Bir kadının eksildikçe ömrüme eklenen

Uzun gecelerini. solgun gövdesini öpüyorsun.

Uzak dağ köylerine vuran ay ışığı

Kerpiçlerden saraylar kuruyor yoksulluğa

Ne suların ibrişimi ne gökyüzü ne rüzgâr

Sen bende gittikçe kararan bir halkı öpüyorsun.



Sakarya Caddesi'nde sarhoşlar

Rakıyla buğulanmış kaldırımlarına gecenin

Yüksek sesle bir şeyler çiziyorlar.

Yalnızlık her koşulda bir sığınak bulur, diyorum

Uzanıp dudağımdaki titremeyi öpüyorsun.

Örseler acıyla düştüğü yeri

Susarak büyüyen adamların sevgisi.

Ağzında pas tadıyla bir inceliği söylemek

Bir gülünç içtenliktir, gecikmiş ve ezik

Sen bende yanlış bir ömrün tortusunu öpüyorsun.

İnsanın zamana karşı biricik şansıdır aşk

Onca kapı onca duvar içinde bulur aynasını.

Sen bende neleri öpüyorsun biliyor musun

Herkesin simsiyah kesildiği bir akşam

Yıldızlarla yedirenk gökyüzünü öpüyorsun.



Sen bende, gözlerinin anne ışığıyla

Bir solgunluktan doğan kocaman bir çocuğu öpüyorsun.





SEÇKİDEKİ ŞAİRLER ve ŞİİRLERİ

YAHYA KEMAL BEYATLI: Erenköyünde Bahar / Geçmiş Yaz

AHMET HAŞİM: Karanfil / Karanlık / Parıltı

FARUK NAFİZ ÇAMLIBEL : Sen Nerdesin / Firari

NAZIM HİKMET: Tahirle Zühre Meselesi / Seviyorum Seni

Veranın Uykudan Uyanışı / Seni Düşünmek

AHMET HAMDİ TANPINAR : Hatırlama / Sabah / Bütün Yaz

SAİT FAİK: O ve Ben / Yeis

SABAHATTİN ALİ: Çocuklar Gibi

YAŞAR NABİ NAYIR: Onar Mısra

HAMİT MACİT SELEKLER : Kal / O Kalp O Ateş Nerde?

AHMET MUHİP DIRANAS: Serenad / Ülker'in Gözleri

ORHAN VELİ: Anlatamıyorum / Deniz Kızı

CAHİT SITKI TARANCI: Desem ki

RIFAT ILGAZ: Leylaklarını Anlatıyorum / Gidişini Anlatıyorum

BEDRİ RAHMİ EYÜBOĞLU : Karadut I - II / Çakıl / Sitem

OKTAY RIFAT: Hürrem Sultana Gazel / Kanma / Seninle Sensiz

FAZIL HÜSNÜ DAĞLARCA : Sevgicek / Söyle Sevda İçinde Türkü..

CELAL SILAY: Mavi Randevu / Serenad

MELİH CEVDET ANDAY: Seni Düşünüyorum / Sevincin Yarısı

İLHAN BERK: Ne Böyle Sevdalar Gördüm.. / Otağ

BEHÇET NECATİGİL: Gizli Sevda / Şayet Aşk

CAHİT KÜLEBİ: Kayıp Sevda / Tabanca

A. KADİR: Dağ Başında / Çile

NECATİ CUMALI: Uzak Haziran / Güneş Saati

ÖZDEMİR ASAF : Lavinia / Tentation / Akıl Gözü

ATTİLA İLHAN: Böyle Bir Sevmek / Yağmur Kaçağı / Ben Sana Mecburum

/ Pia / Maria Missakian / Üçüncü Şahsın Şiiri

ÜMİT YAŞAR: Sevi Şiiri / Üzgün Değilim / Beyaz Güvercin /

Bir Pınarsın / Unutamıyorum / Bir Gün / Çigan Gözler

TURGUT UYAR: Çokluk Senindir / Kesiksiz Övgü

AHMET ARİF: Hasretinden Prangalar eskittim / Sevdan Beni

CAN YÜCEL: Öyle Bi... / İlanı Harp Değil İlanı Aşk

METİN ELOĞLU: Uyan / Değerleme

EDİP CANSEVER: Yerçekimli Karanfil / Adını Funda Oteli Koy

CEMAL SÜREYA: Balzamin / San / Ama Senin

AHMET NECDET: Seni Sevmek / Bahar

GÜLTEN AKIN: Uzun Yağmurlardan Sonra / Yorgun Sevi

HİLMİ YAVUZ: Hayal Hanım / Hilmi Yavuz

AFŞAR TİMUÇİN: Denizin Beklediği / Değişim

METİN ALTIOK: Günlerden Öyle Bir Gün / Sarıl Bana

REFİK DURBAŞ: Tuzak / Yağmurun Altında

AHMET TELLİ: Gidersen Yıkılır Bu Kent

ABDÜLKADİR BUDAK: Aşk Beni Geçer

MURATHAN MUNGAN: Yalnız bir Opera

HAYDAR ERGÜLEN: Beni Aşka Terkettiğin İçin... / Söylence

CAHİT CEM EYÜBOĞLU: Son Yakarış

TURGAY FİŞEKÇİ: Asmaların Dansı 2 - 3

LALE MÜLDÜR: Destina

AHMET ERHAN: Sevgili / Sevda Şiirleri I

ŞÜKRÜ ERBAŞ: Kocaman Bir Çocuğu Öpüyorsun





