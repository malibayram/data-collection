Bu tercümenin her türlü basım ve yayım hakları Millî Eğitim Bakanlığına aittir. Bakanlığın müsaadesi alınmadıkça bu tercümenin, metni tamamen, kısmen veya değiştirilerek alınamaz.





JOHN STEINBECK





FARELERE


VE


İNSANLARA DAİR


(Of Mice and Men)





Bu eseri Necmi SARI dilimize çevirmiştir.





ANKARA 1959 - MİLLÎ EĞÎTÎM BASIMEVİ





FARELERE


VE


İNSANLARA DAİR





I

Salinas Irmağı, Soledad kasabasının birkaç mil gü­neyinde, dağlık taraftaki kıyıya yakın, yüksekçe bir yerden dökülür ve buradan itibaren derinleşir ve su­ları yeşil bir renk alır. Suyu da ılıktır, çünkü bu dar gölcüğe gelinceye kadar, sıcak güneşin altında, sapsarı kumların üstünden parıldaya, parıldaya kayıp akar. Irmağın bir tarafında, altın yamaçların kıvrıla, kıvrıla sert ve kayalık Gabilan dağlarına kadar yükseldiği görü­lür, fakat suyun vadi tarafındaki kıyıları boydan boya ağaçlıktır. Bunlar, her bahar mevsimiyle tazelenip yeşil­lenen ve sarmaş dolaş olmuş alçak dalları arasında, geçen kış sellerinin çalı çırpılarını taşıyan söğüt ağaçları ve yatık, beyaz, benekli ışkınları ve gölün üstünde bir kemer teşkil eden dalları ile duran çınar ağaçlarıdır. Dökülen yapraklar, ağaçların altındaki kumluk kıyıda kalınca bir tabaka meydana getirmiş ve o kadar kurumuşlardır ki, bunların arasından bir kertenkele koşsa büyük bir hışırtı çıkarır. Akşam olunca, yakındaki çalıların arasından çıkan tavşanlar buraya gelir, kumların üstüne oturur. Islak, yamyassı toprakların üstü, geceleyin dolaşan sansar­ların izleri, etraftaki çiftliklerden gelen köpeklerin ayaklarını yaya yaya bastıkları yerler ve karanlıkta su içme­ye inen geyiklerin ortası yarık, taban izleriyle doludur.

Burada, söğütlerin içinden geçerek çınar ağaçlarının arasından giden bir patika vardır: Etraftaki çiftlikler­den gölün derin sularında yıkanmaya gelen işçilerin çiğneye, çiğneye pekiştirdikleri bir yol; akşam üstü, ya­kından geçen büyük asfalt şoseden inip, suyun kenarında dinlenmeye gelen yorgun gezici işsizlerin çiğneye, çiğ­neye pekiştirdikleri bir yol... Gene burada, kocaman bir çınar ağacının yere paralel uzanmış alçak bir dalı önün­de, yakılan birçok ateşlerden kalma bir kül yığınına rastlanır; dal, gelip geçenler üstüne otura otura aşınmış ve artık dümdüz olmuştur.

Sıcak bir günün akşamıydı. Esen hafif bir rüzgâr ağaçların yaprakları arasında hareket etmeye başladı. Gölgeler yavaş yavaş tepelerden yukarıya doğru tırmanı­yordu. Kumluk kıyılarda sessiz, sessiz oturan tavşanlar, taştan yontulmuş küçük, boz heykellere benziyorlardı. Bu sırada, büyük asfalt vilâyet şosesi taraflarından, kuru çınar yaprakları üstünde yürüyen ayakların sesleri du­yulmaya başladı. Tavşanlar birer, birer sessizce etrafa kaçışıp saklandılar. Irmağın kenarında kılını bile kıpır­datmadan duran bir balıkçıl kuşu zorlukla havalandı ve ağır, ağır kanatlarını çırparak suyun aktığı tarafa doğru uçup gitti. Bir an için ortada tek bir canlı varlık kalmamıştı. Sonra birdenbire, patikadan iki kişi çıktı ve yeşil gölün kenarındaki alana geldi.

Patikadan tek sıra halinde yürüyerek inmişlerdi; hatta alanda bile biri ötekinin arkasında duruyordu, ikisi de bezden bir pantolon ve gene bezden, sarı pi­rinç düğmeli bir ceket giymişlerdi, ikisinin de başında siyah, kalıpsız bir şapka vardı, ikisi de battaniyelerini sıkıca simit yaparak omuzlarına asmışlardı, önde duran, ufak tefek, çevik ve esmer bir adamdı. Gözleri durma­dan hareket ediyordu; yüzünün çizgileri keskin ve kuv­vetliydi. Vücudunun her parçasının belirli bir biçimi vardı: Küçük, kuvvetli eller, narin kollar, ince ve ke­mikli bir burun. Arkasından gelen ise onun tam tersi idi: iri yarı bir adam, şekilsiz bir yüz, kocaman, renkleri solgun gözler, geniş ve düşük omuzlar. Bir ayının ta­banlarını sürükleyerek yürümesi gibi, o da ayaklarını biraz sürükleyerek, ağır, ağır yürüyordu. Yürürken kolları iki yanında sallanmıyor, sadece omuzlarından aşağı öylece sarkmış duruyordu.

Gölün kenarındaki ağaçsız alana geldikleri zaman öndeki adam birdenbire durdu. Arkasından gelen adam az kalsın onun üstüne yıkılacaktı, öndeki şapkasını çı­kararak içindeki deri bandın her tarafını işaret parmağıyla iyice sildikten sonra, parmağında binken teri baş­parmağının yardımıyla fırlatıp attı. İri yarı yol arka­daşı, omzundaki battaniye simidini yere bıraktıktan sonra kendisini hemen yere atarak yeşil gölün yüzün­den su içmeye başladı.. Bir yandan suyu uzun yudum­larla içiyor ve bir yandan da bir at gibi fokurdatıyordu. Küçüğü sinirlenerek yanına geldi ve sert bir sesle:

— Lennie, dedi, Allah aşkına o kadar çok su içme.

Fakat Lennie suyun içine solumaya devam ediyor­du. Nihayet küçük arkadaşı eğilerek omzundan sarstı:

— Lennie, dün akşamki gibi gene hasta olacak­sın.

Lennie bütün başını şapkasıyla beraber suya sok­tuktan sonra doğruldu ve gölün kenarına oturdu. Şap­kasının kenarlarından mavi ceketinin üstüne sular dam­lıyor, sırtından aşağı akıp gidiyordu:

— İyi imiş be, dedi ve ilâve etti:

— Sen de biraz iç George. Sen de şöyle kana, kana bir iç.

Lennie neşeli neşeli gülümsüyordu,

George dağarcığını omzundan çıkarıp yavaşça su­yun kenarına bıraktıktan sonra:

— Hiç gözüm tutmadı, iyi bir su değil. Bulanık gibi duruyor, dedi.

Lennie kocaman elini suya sokmuş oynuyor, parmaklarıyla suda halkalar çizmeye çalışırken çalkalanan sular küçük damlalar halinde havaya sıçrıyordu; gölün üstünde gittikçe büyüyen halkalar karşı tarafa gidiyor, sonra dönüp tekrar geri geliyordu. Lennie halkaların gidip gelişini seyre dalmış:

— Bak, George, diyordu, bak ben ne yaptım.

George gölün kenarına çöktü ve eliyle birbiri ar­dından birkaç avuç su içtikten sonra:

— Tadı fena değil, diyerek Lennie'nin fikrine işti­rak etti. Fakat sonra ümitsizce:

— Ama hiç de akıyormuş gibi durmuyor, diye ilâve etti. Akmayan bir su oldu mu hiç içmemelisin Lennie. Çünkü ben seni bilirim, bir susadın mı, çirkef de olsa içersin.

George yüzüne serptiği bir avuç su ile yüzünün her tarafını çenesinin altını ve boynunu ovdu. Sonra şapkasını düzeltti ve eliyle iterek sudan geri çekildi; dizlerini karnına kaldırdı ve kollarıyla dizlerini kucak­layıp oturdu. Gözleriyle George'un hareketlerini takip etmekte olan Lennie de noktası noktasına George'u taklit etti: O da kedisini sudan çekti, dizlerini karnına kal­dırdı ve kollarıyla dizlerini kucaklayıp oturdu. Sonra, yanlış yapıp yapmadığından emin olmak için, bir defa da dizlerinin üstünden eğilerek dikkatle George'a baktı. Gene George'un yaptığı gibi, şapkasını çekerek biraz daha kaşlarının üzerine indirdi.

George gözlerini sulara dikmiş, küskün küskün bakıyordu. Güneşten gözlerinin kenarları kızarmıştı. Ni­hayet öfkeyle:

— Şu otobüs şoförü olacak piç herif ne söylediği­nin farkında olsaydı, pekâlâ otobüsle çiftliğe kadar git­miştik, dedi. Bir de, "buradan birkaç adımlık yol, bura­dan birkaç adımlık yol," diye tutturdu. Hâlbuki Allah kahretsin, neredeyse dört mil vardı. Evet, dört mil! Çiftlikte canı durmak istemedi de ondan, öyle tembel cenabetin biri imiş ki otobüsü durdurmaya bile üşendi. Bu gidişle Soledad'a bile uğramadan geçerse şaşmam doğrusu. Bir de bizi tekme ile kovar gibi otobüsten atı­yor, sonra da buradan birkaç adımlık yol, diye tutturu­yor. Halbuki, bahse girerim ki, dört milden bile fazlaydı işte. Hava da ne kadar sıcak.

Lennie çekinerek George'a baktıktan sonra:

— George? diye seslendi.

— Ne var, ne istiyorsun?

— Nereye gidiyoruz, George?

Küçük adam hiddetinden şapkasını kenarlarından tutarak aşağı çekti ve kaşlarını çatıp Lennie'ye bakarak;

— Ya, demek ki daha şimdiden nereye gittiğimizi unuttun ha? dedi. Demek sana yeniden anlatmak lâzım, öyle mi? Aman Yarabbim, ömrümde senin kadar kafa­dan sakat bir veledizina görmedim.

Lennie hafif bir sesle:

— Unuttum, dedi. Ama unutmamaya gayret ettim, vallaha ettim George.

— Pekâlâ, pekâlâ. Tekrar anlatacağım. Bundan başka yapacak bir işim yok galiba. Ben sana bir şey an­latayım, sen unut, sonra ben sana tekrar anlatayım, öy­le mi?

— Unutmamaya gayret ettim, çok gayret ettim, fa­kat hiç para etmedi. Ama tavşanlara dair anlattıklarının hepsi aklımda George.

— Allah belâsını versin tavşanların. Zaten senin tavşanlardan başkası aklında kalmaz ki. Neyse. Şimdi beni dinle. Hem bu sefer sözlerimi muhakkak unutma­maya çalışmalısın, yoksa başımız gene evvelki gibi be­lâya girer. Hatırlıyor musun, hani Howard sokağına yakın o pis su çukurunun içinde gizlenmiş, karşı taraf­taki tahtaya yazılan ilânları gözetlemiştik?

Lennie'nin yüzünde birdenbire bir sevinç gülüm­semesi parlamıştı:

— Tabii George, tabii, dedi. Orasını hatırlıyorum... Fakat... Fakat sonra ne yapmıştık? Bazı kızlar önümüzden gelip geçmişlerdi, hatırlıyorum. Sen de kızlara de­miştin ki... şey demiştin...

— Yerin dibine geçsin benim kızlara dediklerim. Sen şu Murray ve Ready iş bürosuna gittiğimizi, orada, bize birer tane iş kartı, birer tane de bedavadan otobüs bileti verdiklerini hatırlıyor musun?

— Ooo, tabii George. Şimdi hatırladım. Lennie birdenbire ellerini ceketinin iki yan cebine atarak bir şeyler aramaya başladı. Sonra yavaşça:

— George... Benim iş kartımla biletim cebimde yok, dedi. Herhalde kaybettim. Lennie ümitsizce başını eğmiş yere bakıyordu.

— Zaten sende değildi ki koca aptal piç. İkisi de ben de. Kendi iş kartını sana verir de taşıttırır mıyım sandın sen?

Lennie duyduğu ferahlıkla sırıtarak:

— Ben... ben cebime koydum sanıyordum, dedi. Lennie tekrar elini cebine atmıştı.

George keskin bakışlarla Lennie'ye baktı ve:

— Ne aldın o cebinden? dedi.

Lennie kurnazca:

— Cebimde bir şey yok, dedi.

— Olmadığını ben de biliyorum. Çünkü şimdi avucunun içinde duruyor. Ne var o elinde, ne saklıyorsun öyle?

— Bir şey yok George, vallaha bir şey yok,

— Hadiii, ver şunu bakayım.

Lennie kapalı duran elini George'dan sakınarak;

— Bir şey değil, sade bir fare George, dedi.

— Fare mi? Canlı fare mi?

— A-a. Sade ölü bir fare George. Ama onu ben öldürmedim. Vallah ben öldürmedim. Buldum, ölü buldum.

— Ver şunu bakayım!

— Yapma, ne olur bende kalsın George.

— Ver şunu diyorum sana.

Lennie'nin kapalı eli bu emre itaatle yavaş, yavaş açıldı. George ölü fareyi alarak gölün öbür tarafına, ça­lıların arasına attı. Sonra Lennie'ye dönerek;

— Ölü bir fareyi de ne yapacaktın? diye sordu.

— Yolda yürürken başparmağımla okşayacaktım.

— Benimle yolda giderken, öyle fare, mare okşayamazsın, anladın mı? Sen şimdi bizim nereye gittiğimizi hatırlıyor musun, onu söyle?

Lennie, birdenbire ürkmüş gibi durakladı. Sonra ne yapacağını şaşırarak, yüzünü dizlerinin arasına sak­ladı ve

— Gene unuttum, dedi.

George sabırlı ve sakin bir seste:

— Tövbe Yarabbim, dedi ve ilâve etti: Bak Lennie, hani kuzeyde beraber çalıştığımız bir çiftlik vardı ya, birkaç gün evvel ayrıldıktı. İşte şimdi gene ona benzer bir çiftlikte çalışmaya gidiyoruz.

— Hani şu kuzeydeki çiftlik mi?

— Evet, Weed'deki çiftlik.

— Haa, tabii! Şimdi hatırladım. Weed'deki çiftliği diyorsun.

— Şimdi çalışmaya gittiğimiz çiftlik de nah, şura­cıkta; buradan üç dört yüz adımlık bir yer. Evvelâ doğru patronun odasına gidip kendisini göreceğiz. Ben iyi dinle: Ben patrona, kuzeydeki iş bürosunda bize verdik­leri iş kartını vereceğim. Fakat sen bir tek kelime bile söylemeyeceksin. Sen öyle orada dur, hiçbir şey söyleme. Eğer herif senin ne kafadan sakat bir veledizina oldu­ğunun farkına varacak olursa, o zaman bize iş, miş hak getire. Fakat bir de seni ilk defa konuşurken değil de, iş başında görecek olursa artık işimiz tıkırında demektir.

Şimdi söyle bakalım, buraya kadar söylediklerimi anlayabildin mi?

— Tabii George, tabii anladım.

— Güzel. Şimdi söyle bana bakayım, patronu gör­mek için odasına gittiğimiz zaman ne yapacaksın?

Lennie:

— Ben... ben, diye kekeleyerek hatırlamaya çalıştı; düşünmekten âdeta yüzünün adaleleri gerilmişti. Niha­yet: Ben... ben hiçbir şey söylemeyeceğim, dedi. Ben sadece orada öyle duracağım.

— Aferin, bak bu güzel. Şimdi bunu iki, üç defa kendi kendine tekrar et ki, unutmayasın.

Lennie vızıldar gibi hafif bir sesle kendi kendine tekrar etti:

— Ben hiçbir şey söylemeyeceğim... Ben hiçbir şey söylemeyeceğim...

— Güzel. Weed'de yaptığın gibi fena işler de yapmayacaksın.

Lennie şaşkın, şaşkın bakarak:

— Weed'de yaptığın gibi mi? dedi.

— Ya, demek ki onu da unuttun, öyle mi? Zaten ben de sana hatırlatacak değilim; gene yaparsın diye korkuyorum.

Lennie'nin yüzünde hafif bir zekâ ışığı parlamıştı. Birdenbire coşan muzaffer bir sesle:

— Haaa, sahi, dedi, bizi Weed'den kovmuşlardı.

George nefretle karışık bir iğrenti ile:

— Ne münasebet, dedi, onlar bizi kovmadılar, biz kendimiz kaçtık. Bizi yakalamak için her tarafta arayıp durdular, fakat bereket versin ki, yakalayamadılar.

Lennie neşesinden sırıtıyordu:

— Gördün mü, bak orasını unutmamışım, dedi.

George sırt üstü kumların üstüne uzandı ve iki elini birbirine geçirerek başının altına koydu. Bunu gören Lennie hemen George gibi yaptıktan sonra, yan­lış yapmadığından emin olmak için, başını kaldırarak bir defa da George'a baktı. George birazdan:

— Aman Yarabbim, sen de başıma bir hayli dert­sin, biliyor musun? dedi. Sen hep böyle kuyruğuma takılmasan, o kadar rahat, o kadar iyi geçinirim ki... Ne kolay yaşardım, belki kendime göre bir de kız bulur­dum.

Lennie bir an hiçbir şey söylemeden yattığı yerde durdu, sonra ümitli bir sesle:

— Biz gene bir çiftlikte çalışacağız, George, dedi.

— Anladık. Orasını biliyorsun. Fakat bu geceyi burada geçireceğiz, çünkü benim de düşündüğüm bazı sebepler var.

Artık gün çabuk kararmaya başlamıştı. Vâdiden çekilen güneşin ışıkları altında yalnız Gabilan dağları­na başları parlıyordu. Başını, küçük bir denizaltı peris­kopu gibi suyun üstüne çıkaran bir su yılanı, gölün su­larında kayıp gitti. Su kenarındaki kamışlar akan suda hafif, hafif silkinip sallanıyorlardı. Uzaklarda, büyük asfalt şose taraflarında birisinin yüksek sesle bağırarak bir şeyler söylediği ve buna, karşı taraftan birisinin ge­ne yüksek sesle cevap verdiği duyuldu. Çınar yaprak­ları, birdenbire çıkan ve geldiği gibi hemencecik kay­bolan hafif bir rüzgârda birbirlerine sürtünerek hışırda­dılar.

— George, neden çiftliğe gidip akşam yemeğini orada yemiyoruz? Çiftlikte yemek yok değildir ya.

George yattığı yerde yana dönerek:

— Bu akşam çiftliğe gitmemek için belki sence hiçbir sebep yoktur. Fakat ne yapayım, benim de bu­rası hoşuma gidiyor. Yarın çalışmaya başlayacağız. Ge­lirken yolda harman makineleri gördüm. Bu da, göbe­ğimiz çatlayıncaya kadar sırtımızda buğday çuvalı taşıyacağız demektir. Ben bu geceyi burada sırt üstü yatarak ve gökte yıldızları seyrederek geçirmek istiyorum. Burası hoşuma gidiyor.

Lennie kalkıp dizleri üzerine çöktü ve yukardan aşağı yerde yatan George'a bakarak:

— Yemek yemeyecek miyiz? diye sordu.

— Tabii yiyeceğiz, ama evvelâ birkaç tane kuru söğüt çalısı toplarsan... Dağarcığımda üç kutu konserve fasulye var. Sen ateşi hazırla. Çalıları yerleştirdikten sonra ben sana kibrit veririm. Sonra fasulyeleri ısıtır, akşam yemeğimizi yeriz.

— Ben fasulyeyi domates salçası ile severim.

— İyi ama şimdi domates salçamız yok. Sen şimdi git de biraz odun getir. Hem öyle orada burada alık alık oyalanıp durma. Nerde ise akşam olacak.

Lennie bir kütük gibi yuvarlanarak ayağa kalktı ve çalıların arasında kayboldu. George olduğu yerde yatıyor ve kendi kendine hafif hafif ıslık çalıyordu. Irmağın aşağısında, Lennie'nin gittiği taraflardan, bir su şıpırtısı geldi. George ıslığı kesti ve etrafını dinledi, sonra hafif bir sesle kendi kendine:

— Zavallı piç, dedi ve tekrar ıslığına başladı.

Lennie çalıların içinden çatırtılarla yürüyerek bir anda geri dönmüştü. Elinde küçücük bir söğüt çalısı vardı. George kalkıp oturduktan sonra, sert bir sesle:

— Haydi, ver şu fareyi bakalım, dedi.

Fakat Lennie, böyle bir şeyden haberi yokmuş gibi görünmeye olanca gayretiyle çalışarak:

— Hangi fareyi, George, dedi, bende fare yok ki

George elini uzatarak:

— Hadi, hadi, ver şunu, dedi; beyhude, bana yutturamazsın.

Lennie bir an için tereddüt etti, biraz geri geri gittikten sonra, kaçarak kurtulmak için bir plân tasarlıyormuş gibi, çılgınca çalılığın bulunduğu tarafa bakmaya başladı. George bu sefer soğuk bir sesle:

— Şu fareyi verecek misin, yoksa kafanı patlata­yım mı? dedi.

— Neyi vereyim, George?

— Neyi vereceğini pekâlâ domuz gibi biliyorsun. Şu fareyi istiyorum.

Nihayet Lennie istemeye, istemeye elini cebine attı. Şimdi konuşurken sesi biraz titrek çıkıyordu:

— Neden bende kalmıyor, anlamıyorum. Kimsenin faresi değil ki. Onu kimseden çalmış da değilim. Yolun kenarında buldum.

George'un fareyi almak için uzanan eli, hâlâ uzandığı gibi hâkim bir vaziyette duruyordu. Lennie, sahibi­nin attığı topu getirmek istemeyen bir fino köpeği gibi yavaş, yavaş yaklaştı, geri çekildi, tekrar yaklaştı. George sert bir sesle parmaklarını şakırdatarak arzusunda ısrar etti ve bu ses üzerine nihayet Lennie fareyi George'un avucuna koydu.

— Ona fena bir şey yapmıyordum, George. Sadece okşuyordum.

George ayağa kalkarak fareyi bütün gücünün yettiği kadar uzağa, kararmakta olan çalılığın içine attı ve sonra gölün yanına giderek ellerini yıkadı:

— Seni kafadan sakat mankafa seni, diyordu. Ayak­larının ıslak olduğunu görünce attığım fareyi almak için ırmaktan karşıya geçtiğini anlamayacak mıyım sanı­yordun? Fakat Lennie'nin ağlar gibi sızlandığını görünce, hemen sözünün dümenini değiştirerek:

— Şuna da bakın, bebek gibi ağlıyor, dedi ve he­men ilâve etti: Aaaaa! Hiç senin gibi kocaman bir adam ağlar mı? Lennie'nin dudakları titremeye, gözlerinde yaşlar belirmeye başladı. George: Aaa Lennie, dedi ve elini omzuna koyarak:

— Sana bir fenalık yapmak için onu senden almı­yorum. O fare taze değil de ondan, Lennie. Hem onu okşayayım derken kemiklerini kırmışsın. Sana başka taze bir fare buluruz, o zaman onu bırakırım, biraz sende kalır.

Lennie toprağa oturdu ve meyus bir halde başını önüne eğdi:

— Başka fare nerede bulunur, bilmem ki, dedi. Ha, şimdi hatırladım. Vaktiyle bir bayan vardı, bana fare verirdi. Ama ne kadar fare bulsa hepsini bana ve­rirdi. Fakat o bayan şimdi burada değil ki.

George alay ederek:

— Ya, demek vaktiyle bir bayan vardı, öyle mi? dedi. Daha o bayanın kim olduğunu bile hatırlamıyorsun. O senin öz be öz teyzeciğin Clara idi. Sonraları sana fare filân vermekten vazgeçmişti. Çünkü sen her zaman onları öldürüyordun.

Lennie başını kaldırarak mahzun, mahzun George'a baktı ve:

— O kadar küçük şeylerdi ki... diyerek kendisini müdafaa etmek istedi. Ne zaman elime alıp okşasam, he­men parmaklarımı ısırırlardı, ben de birazcık kafalarını çimdiklerdim, sonra bir de bakardım ki, ölmüşler. Çün­kü o kadar küçük şeylerdi ki.

— Ah nolur, şu tavşanları bir an evvel tedarik edebilsek, George. Tavşanlar fareler gibi küçük değildir­ler.

— Yerin dibine batsın tavşanlar. Hem artık bun­dan sonra sana canlı fareleri de itimat edemeyeceğim. Biliyor musun, hani bir gün Clara teyzen sana lâstikten bir fare vermişti de sen beğenmemiştin.

— Onu okşamak hoş olmuyordu ki.

Batan güneşin kızıl ışıkları şimdi dağların başla­rından aşmış, vadiyi alaca bir karanlık istilâ etmiş, çınar ve söğüt ağaçlarının arasına yarı bir karanlık çök­meye başlamıştı. Büyük bir sazan balığı gölün üstüne çıkarak biraz hava aldıktan sonra, suyun üstünde gittikçe genişleyen daireler bırakarak, tekrar esrarlı bir şekilde kara suların içine dalıp gözden kayboldu. Suyun üstün­deki ağaç dalları gene silkindiler ve söğütlerden kopan yapağı gibi küçücük tüyler aşağıya uçarak gölün üstüne kondular.

George Lennie'ye:

— Şu odunu getirecek misin? diye sordu. Şuradaki çınarın arkasında dolu var. Sel odunu. Hadi, şimdi git de getiriver.

Lennie hemen ağacın arkasına gitti ve biraz sonra bir yığın kuru yaprak ve dal getirdi. Bunları eski kül yığının üstüne yığdıktan sonra, biraz daha getirmek üze­re tekrar, tekrar gidip geldi. Şimdi artık nerdeyse gece olmuştu. Bu sırada, uçan bir kumru suya sürtünen kanatlarıyla bir ıslık sesi çıkararak uzaklaştı. George odun yığının yanına giderek kuru yaprakları tutuşturdu. Parlayan alevler birdenbire çıtırdayarak odunları tutuşturdu, George dağarcığını açarak içinden üç kutu konserve çıkardı. Teneke kutuları aleve çok yakın, fakat ona pek değmeyecek bir şekilde ateşin etrafına dizdi.

George:

— Burada dört kişiyi doyuracak kadar fasulye var, dedi.

Lennie, yanan ateşin üstünden, karşısında duran George'a bakarak sabırlı bir sesle:

— Ben fasulyeyi domates salçasıyla severim, dedi.

George hiddetinden âdeta bir bomba gibi patlayarak:

— İyi ama bizde yok, dedi. Sen de zaten bizde ne yoksa hep ondan istersin. Hey Yarabbim, meğer yalnız başıma olsaymışım ne kadar rahat yaşayacakmışım. İstediğim gibi gidip kendime bir iş bulabilecek ve çalışabilecektim, hem başım da öyle belâlara girmeyecekti. Pis işlere hiç bulaşmayacaktım. Aybaşı geldi mi, derhal elli kâğıdımı alacak ve doğru şehre inerek kendime ne is­tersem alabilecektim. Hatta, istesem bütün bir geceyi kırmızı fenerde geçirebilecektim. Otel olsun, başka her­hangi bir yer olsun, istediğim yerde yemeğimi yiyebilecek ve aklıma ne eserse ısmarlayabilecektim. Bütün bunları her cenabet ay başı yapabilecektim, istersem bir binlik viski alabilecek, istersem bir gazinoda kurulup iskambil veya bilârdo oynayabilecektim.

Lennie diz çökmüş, yanan ateşin üstünden, karşısın­da kızmış duran George'a bakıyordu. Lennie'nin yüzü, dehşetten şekil ve ifadesini kayıp etmişti. George hid­detinden köpürerek sözüne devam etti:

— "Hâlbuki seninle beraber dolaşmaktan elimde kalan ne! Sen! Sana bulduğum bir işi tutamadığın gibi, üstelik beni de kendime bulduğum her işten ediyorsun. Benim bütün memlekette bir yerden bir yere durmadan itilip kakılmama sebep olmaktan başka bir şey bildiğin yok. İş bu kadarla kalsa gene iyi. Asıl fenası, başına iş­ler açıyorsun. Fena işler yapıyorsun, sonra ben gelip seni kurtarmak zorunda kalıyorum."

George'un sesi git­tikçe yükselerek, nerdeyse bir bağırma şeklini almıştı,

— "Seni kafadan sakat veled-i zina seni. Senin yü­zünden her zaman iğneli fıçıda gibiyim." Karşılıklı taklitlerini yaparak birbirleriyle eğlenen küçük kızların mübalâğalı tavırlarını aynen takınarak:

— "Ben sadece kızın elbisesini okşamak istiyor­dum: hani, sanki bir fare imiş gibi, sadece onu okşamak istiyordum." Pek iyi ama sadece elbisesini okşamak iste­diğin kıza hangi cehennemden malûm olacak sanıyor­dun? Kız silkinip senden kurtulmaya çalışıyor, sen ise, sanki kız bir fare imiş gibi, inadına bir o kadar daha ona yapışarak entarisini bırakmak istemiyordun. Kız bağırmaya başladı, biz de korktuk ve kaçtık; bütün gün bir sulama hendeğinin içinde saklanmak zorunda kal­dık; her tarafta bizi arayıp duruyorlardı; nihayet akşam olunca karanlıktan istifade ederek sıvışıp oradan uzaklaş­mak zorunda kaldık. Her zaman böyle bir vaka, ama her zaman... Mümkün olsa da seni bir kafese koysam, yanına da şöyle bir milyon kadar fare versem, sen de on­larla güle oynaya hoş vakitler geçirsen.

Fakat birden bire George'un hiddeti geçmişti. Çünkü yanan ateşin üstünden, karşısında oturan Lennie'nin yüzündeki derin teessürü görmüş ve söylediklerin­den utanarak başını eğip ateşe bakmak zorunda kalmıştı.

Şimdi ortalık bir hayli kararmıştı, fakat ateş ağaç­ların gövdelerini ve yukarıdaki eğri dalları aydınlatıyordu. Lennie yavaş yavaş ve ihtiyatla sürüne, sürüne ateşi dolaşarak George'un yanına kadar sokuldu ve topuklarının üstüne oturdu. George fasulye tenekelerinin öbür tarafını ateşe çevirdi ve Lennie'nin kendisine bu kadar yaklaşmış olduğundan haberi yokmuş gibi davrandı.

Lennie çok hafif bir sesle:

— George, diye seslendi. Fakat George cevap ver­medi. George!

— Ne istiyorsun?

— Ben sadece şaka ediyordum, George. Domates salçası filân istemem. Hani şimdi, şuracıkta, yanımda bile olsaydı gene salça yemezdim.

— Burada, yanımızda olsaydı, sana biraz verirdim.

— Ama hiç yemezdim, George. Hepsini sana bırakırdım. Sen de hepsini fasulyenin üstüne kordun; ben hiç elimi bile sürmezdim.

George hâlâ gözlerini dikmiş küs küs ateşe bakıyor­du:

— Sen başımda olmasaydın ne güzel vakitler geçi­rebileceğimi aklıma getirdikçe deli olmak işten değil. Senin yüzünden hiç rahat yüzü gördüğüm yok.

Lennie halâ diz çökmüş olduğu vaziyette duruyor­du. Bir an gözlerini ateşten ayırarak ırmağın karşı tara­fındaki karanlıklara baktı ve:

— George, dedi, seni bırakıp gitmemi, seni yalnız başına bırakmamı mı istiyorsun?

— Ayrılsan bile hangi cehenneme gideceksin sanki?

— Elbet bir yer bulurum. Şu tepelerin arasında bir yere giderim. Kendime bir mağara bulacağım bir yere giderim.

— Ya? Peki karnını ne ile doyurursun, bunu hiç düşündün mü? Sende, yiyecek bir şey tedarik edebilecek kadar beyin yok ki.

— Elbet bir şeyler bulurum, George. Öyle domates salçasıyla, süslü güzel yemekler istemem. Sonra dışarıda güneşte yatarım, hem kimse bana bir şey yapamaz. Bir fare bulursam saklayabilirim. Onu kimse elimden ala­maz.

George çabuk ve keskin bir nazarla Lennie'ye bak­tı ve:

— Biliyorum, sana fena şeyler söyledim dedi,

— Eğer beni istemiyorsan, şu tepelerin arasında bir yere gider, kendime bir mağara bulurum. Ne zaman istersen gidebilirim.

— Hayır; bak beni dinle! Ben seninle şaka ediyordum Lennie. Çünkü benimle beraber kalmanı istiyorum. Yalnız şu farelerin bir fenalığı var ki, sen her zaman on­ları öldürüyorsun. George biraz durduktan sonra:

— Ne yapacağım biliyor musun Lennie, dedi; ilk fırsatta sana küçük bir köpek yavrusu bulacağım. O za­man belki onu öldürmezsin. Hem de farelerden daha iyidir. Sonra onu daha kuvvetle okşayıp sevebilirsin.

Lennie bu olta yemine yanaşmak istemiyordu. Şim­di George'a nazaran daha hâkim bir durumda olduğunun farkına varmıştı.

— Eğer beni istemiyorsan, sadece istemiyorum de, yeter dedi; ben de doğruca şurada, şu yukarıdaki tepele­rin arasında bir yere gider, orada yalnız başıma yaşarım. O zaman farelerimi de kimse çalamaz.

— Ben senin benimle beraber kalmanı istiyorum Lennie. Allah saklasın, orada seni yapayalnız görecek olurlarsa, bir çakal sanır öldürürler. Hayır istemiyorum, sen benim yanımda kalacaksın. Clara teyzen ölmüş olsa bile, gene senin böyle benden ayrılıp, yalnız başına gittiğine razı olmaz.

Lennie şimdi kurnazca konuşmaya başlamıştı:

— Öyle ise anlat - hani evvelce anlattığın gibi, dedi.

— Neyi anlatayım?

— Tavşanları.

George birden bire hiddetle:

— Beyhude, bana bir şey yutturamazsın, dedi.

Fakat Lennie yalvarıyordu:

— Hadi George, anlat. Ne olur, George. Hani evvelce anlattığın gibi.

— Dinlemeye bayılıyorsun değil mi? Pekâlâ, anla­tayım, ondan sonra da yemeğimizi yeriz...

George'un sesi şimdi daha derinden çıkıyordu. San­ki evvelce bir çok defalar anlatmış gibi, kelimeleri bir ritim üzere tekrar ediyordu.

— Bizim gibi, çiftliklerde çalışan insanlar dünya­nın en yalnız insanlarıdır. Bunların aileleri filân olmadı­ğı gibi, bağlı oldukları bir yerleri de yoktur. Bir çiftliğe gider, çalışıp biraz para yaparlar, sonra şehre inerek paranın altından girer, üstünden çıkarlar; sonra bakarsın ki, çok geçmeden başka bir çiftliğe gitmiş, gene kuyruklarından ter damlayıncaya kadar çalışmaya başlamışlardır. Onların ümit bağlayabilecek bir istikballeri de yoktur.

Artık Lennie memnun olmuştu:

— Tamam, tamam. Şimdi, onlara nazaran biz ikimiz ne vaziyetteyiz, onu anlat.

George devamla:

— Bize gelince, biz onlar gibi değiliz, dedi. Bizim bir istikbalimiz var. Bizim, bize bir metelik bile olsa kıy­met veren, konuşacak bir kimsemiz var. Öteki işçilerin yaptığı gibi, gidecek başka bir yerimiz yok diye, meyhane köşelerinde oturup biriktirdiğimiz paraların kökü­ne darı ekmek zorunda değiliz, öteki işçiler hapse girse­ler ve çürüyünceye kadar hapiste yatsalar, kimsenin umu­runda bile olmaz. Fakat biz onlar gibi değiliz.

Lennie George'un sözünü keserek:

— Fakat biz onlar gibi değiliz, dedi. Neden? Çün­kü... çünkü bana bakacak sen varsın, sana da bakacak ben varım da onun için. Lennie hazzından gülüyordu. Şimdi devam et, George, dedi.

— Artık hepsini ezber biliyorsun. Alt tarafını ken­din de bitirebilirsin.

— Hayır, sen bitir. Ben bazı yerlerini unuttum. Şimdi, sonra neler yapacağız onu anlat.

— Pekalâ. Bir gün para yapacağız, sonra bu para ile küçük bir ev, bir, iki dönümlük bir toprak, bir inek, bir kaç tane domuz alacağız, sonra da —

Lennie birden atılarak:

— Sonrada kendi mahsulümüzle bir ağa gibi yaşayacağız, diye bağırdı. Ayrıca tavşanlar da alacağız. Devam et, George! Bahçeye neler ekeceğiz; kafesler­de tavşanları nasıl besleyeceğiz; Kışın dışarıda yağmur yağarken biz içerde sobanın etrafına geçip nasıl ısınacağız; sonra sütün üstünde, bıçağın bile zor kesebileceği kadar kalın kaymak nasıl olacak, anlat. Bunları da an­lat, George.

— Neden sen kendin anlatmıyorsun? Hepsini bili­yorsun.

— Hayır.. Sen anlat. Ben anlatınca senin anlattığın gibi olmuyor. Devam et... George. Tavşanlara nasıl ba­kacağım?

— Eee, büyük bir sebze bahçemiz, bir tavşan küme­simiz, bir çok tavuklarımız olacak. Kışın, yağmurlu günlerde, “Artık bugün o kahrolası işe gitmek yok" diyecek ve sobayı iyice yaktıktan sonra geçip karşısına oturacak, bir taraftan da damdan akan yağmurun sesini dinleyeceğiz. George biraz durduktan sonra:

— Ben de amma da saçmalıyorum ha, dedi ve ce­binden çakısını çıkararak: Artık alt tarafını anlatmaya vaktim yok, diye ilâve etti. Çakısını konserve tenekelerinden birinin kapağına sapladı ve kapağı kesip attıktan sonra kutuyu Lennie'ye verdi. Sonra ikinci bir kutu daha açtı ve cebinden iki kaşık çıkararak birini Lennie'ye uzattı.

İkisi de ateşin karşısına geçip oturdular ve ağızla­rını fasulye ile doldurarak kuvvetli, kuvvetli çiğnemeye başladılar. Birkaç fasulye tanesi Lennie'nin ağzının kenarından kayarak yere düştü. George söyleyeceklerini elindeki kaşığın hareketleriyle ifadeye çalışarak:

— Yarın çiftlikte patron sana sorular sormaya baş­layınca ne diyeceksin bakayım? dedi.

Lennie çiğnemeyi durdurdu ve ağzındaki fasulyeleri yuttu, sonra bütün dikkatini toplamaya çalışarak:

— Bir... bir kelime bile, söylemeyeceğim, dedi.

— Aferin, bak bu güzel, Lennie! Galiba gittikçe akıllanıyorsun. Artık şu birkaç dönümlük yeri satın aldığımız zaman tavşanlara bakmana pekâlâ izin verebileceğim. Hele yarın çiftlikte de şimdiki gibi mükemmel hatırlayabilirsen...

Lennie bu muvaffakiyetten duyduğu gururla kabararak:

— Hatırlayacağım dedi.

George gene sözlerini elindeki kaşığın hareketleriyle ifadeye çalışarak:

— Bak Lennie, dedi. Şu oturduğumuz yerin her tarafını iyice bellemeni istiyorum, İleride burasını hatırlayabilirsin değil mi? Şimdi gideceğimiz çiftlik şu taraf­ta, buradan aşağı yukarı üç, dört yüz metre kadar uzak­tadır. Hiç sapmadan ırmağı takip etmek lâzım, anladın mı?

— Tabii. Bu kadarcık şeyi hatırlayabilirim. Nasıl, patrona bir kelime bile söylemeyeceğimi hatırlamadım mı?

— Tabii hatırladın. Her ne ise, şimdi dinle. Len­nie; Olur ya, eğer her zaman yaptığın gibi, gene başına bir belâ açacak olursan, doğru buraya gelerek şu çalılığın içinde gizlen, emi?

Lennie yavaş yavaş George'un sözlerini tekrarlayarak:

— Çalılığın içinde gizlen, dedi.

— Ben seni almaya gelinceye kadar çalılığın için­de gizlen. Nasıl, bunu hatırlayabilecek misin?

— Tabii George. Sen gelinciye kadar çalılığın için­de gizleneceğim.

—Ama çiftlikte sakın gene başına bir iş açayım deme, çünkü böyle bir şey yapacak olursan, sonra ben de sana tavşanlara bakmak için müsaade vermem. Geor­ge boş konserve tenekesini başının üstünden arkasındaki çalılığın içine attı.

—Başıma hiç iş açmayacağım, George. Bir kelime bile söylemeyeceğim.

— Pekâlâ. Şimdi dağarcığını şuraya ateşin yanına getir bu gece burada uyumak çok güzel olacak. Göğü seyrederek, yapraklara bakarak uyumak... Artık ateşe odun koyma. Bırakalım kendi kendine yavaş yavaş sönsün.

Kumların üstüne yataklarını yaptılar. Ateşin alev­leri alçaldıkça aydınlık yerler azalıyordu; eğri dallar artık görünmemeye başlamış, şimdi sadece hafif bir parıl­tıdan ibaret kalan ateşte ancak ağaç gövdelerinin seçil­mesi mümkün olabiliyordu. Karanlık içinde Lennie George'a seslendi:

— George, uyudun mu?

— Hayır. Ne istiyorsun?

— Başka başka renklerde tavşanlar alalım. George.

George uyuklayan bir sesle:

— Tabii, dedi; kırmızı, mavi, yeşil tavşanlar ala­cağız, Lennie. Hem milyonlarca.

— Tüyleri de uzun uzun olsun, George; hani Sacramento panayırında gördüğüm tavşanlardaki gibi.

— Tabii, uzun tüylü olacaklar.

— Yoksa senden ayrılıp gider, bir mağarada yaşarım daha iyi, George.

— İstersen cehennemin dibine git. Yalnız şimdi çeneni tut.

Korların üstündeki kırmızı ışık yavaş yavaş donuklaşıyordu. Irmağın yukarısındaki tepede bir çakal uludu; suyun öte yanından bir köpek buna havlayarak karşılık verdi. Esen hafif bir gece rüzgârıyla çınar yaprakları fısıldaşmaya başladılar.





II

Kerevet yataklar konmuş yatakhane, uzun dört kö­şe bir yapı idi. içinin bütün duvarları badanalı, tahta döşemesi boyasızdı. Üç duvarında, kare şeklinde küçük birer pencere, dördüncüsünde de tahta mandallı muh­kem bir kapı vardı. Duvar diplerine konmuş olan sekiz kerevet yataktan beşi battaniye örtülerek yapılmış, diğer üçünün ise açık duran çuval bezinden şilteleri görünü­yordu. Her kerevetin yukarısında, duvara, ağzı öne gel­mek üzere birer boş elma sandığı çakılmıştı. Ortasın­daki tahta bölmesiyle iki büyük raf teşkil eden sandık, altındaki kereveti işgal eden kimsenin şahsına ait eşya­larını koymaya mahsus bir dolap işini görüyordu. Ve bu raflar ufak tefek eşyaları, sabun, talk pudrası, jilet bıçakları ve çiftlik işçilerinin bir taraftan okuyup alay etmekten hoşlandıkları, bir taraftan da gizliden gizliye inandıkları yazıları basan o mahut kovboy dergileriyle ağızlarına kadar dolu idi. Bunlardan başka, bu raflarda birtakım ilâçlar, küçük ilâç şişeleri ve taraklar da göze çarpıyor, sandıkların yan taraflarına çakılmış olan çivile­re birkaç boyunbağı asılı duruyordu. Duvarlardan biri­sine yakın bir yerde, borusu dimdik, doğrudan doğruya yukarı yükselerek tavandan dışarı çıkan siyah bir dök­me demir soba vardı. Odanın ortasında, üstündeki kar­makarışık iskambil kâğıtlarıyla, kare şeklinde büyük bir masa duruyordu. Masanın etrafına, oyuncular otursun diye boş tahta sandıklar konmuştu.

Sabah saat on sıralarında idi; yandaki pencerelerin birinden içeri süzülen güneş, parlak bir toz hüzmesi meydana getirmiş, kara sinekler, tıpkı düşen yıldızlar gibi bu hüzmeye dalıp çıkmaya başlamışlardı.

Kapının tahta mandalı kalktı, kapı açıldı ve omuz­ları öne düşük, uzun boylu ihtiyar bir adam içeri girdi. Âdi keten bezinden mavi renkte bir tulum giymiş, sol elinde kocaman bir süpürge vardı, ihtiyarın arkasından George, onun da arkasından Lennie içeri girmişlerdi, ihtiyar:

— Patron, dün gece geleceksiniz diye bekliyordu, dedi. Bu sabah işbaşı yapılırken hâlâ gelmediğinizi gö­rünce dehşetli içerledi. Sağ kolunu kaldırarak George'la Lennie'ye yataklarını gösterirken kolunun içinden el değil, değnek gibi yuvarlak bir bilek uzandı. Sobanın yanındaki iki kereveti göstererek:

— Şu iki kerevet sizindir, dedi.

George birkaç adım atarak yatağının yanına gitti ve battaniyesini omzundan çıkarıp içi saman dolu çuval şiltenin üstüne attı. Yatağın üstündeki sandık rafın içine baktı ve gözüne ilişen küçük sarı bir teneke kutuyu eline alarak:

— Baksana, bu cenabet de nedir böyle? diye sordu.

İhtiyar:

— Bilmiyorum, dedi.

— Baksana bit, pire ve buna benzer böcekleri öl­dürmek için bire birdir, diyor. Hem, bize verdiğin şu yataklar acaba ne biçim şey. Biz ne bitin, ne de pirenin tavşanlar gibi donlarımızda dolaşmasını istemeyiz, anla­dın mı?

İhtiyar süpürgesini sağına alarak kolu ile gövdesi arasına sıkıştırdı ve serbest kalan sol elini uzatarak te­neke kutuyu aldı. Kutunun üzerindeki etiketi dikkatle muayene ettikten sonra:

— Bakın bu nedir, size anlatayım, dedi; bu yata­ğın evvelki sahibi olan arkadaş demirci idi; dehşetli iyi bir arkadaş; hem ne kadar isterseniz o kadar da temiz bir adamdı. O kadar temizdi ki, yemekten sonra bile ellerini yıkardı.

George yavaş yavaş kızmaya başlıyordu:

— Mademki o kadar temiz bir adammış, ne diye bu nesneyi kullanıyormuş, dedi. Lennie George'un ya­tağı yanındaki yatağına dağarcığını koydu ve kendisi de üstüne oturdu. Şimdi ağzı açık George'u seyrediyordu.

İhtiyar:

— Ne, biliyor musunuz, diye tekrar söze başladı. Bu demirci - Whitney adı - O çeşit bir adamdı ki, hiç böcek olmasa bile gene bu tozdan etrafına serpmeden yatmazdı; hani ne olur olmaz diye. Anlıyorsunuz ya? Bakın ne yapardı size anlatayım: yemekte haşlanmış pa­tates verildiği zaman kabuklarını soymadan, hatta üs­tündeki bütün küçük lekelerin hepsimi -ama bu lekeler ne çeşit olursa olsun- kesip atmadan yemezdi. Yumurta­da kırmızı bir leke görse onu da koparıp atardı. Niha­yet yemeklerin fenalığından ötürü buradan ayrıldı. İşte o bu çeşit bir adamdı: temiz. Pazar tatillerinde hiçbir yere gitmese bile, gene temiz ve güzel giyinir, hatta kravat takar, sonra bir yere gitmez, bu odada oturur du­rurdu.

George şüpheli, şüpheli bakarak:

— Pek öyle olduğunu sanmıyorum, dedi. Ne yüz­den buradan ayrıldı, dedin?

İhtiyar adam sarı teneke kutuyu cebine koyduktan sonra, çolak bileğiyle diken diken beyaz sakallarını ka­şıyarak:

—Şey... hiç... hiçbir şey söylemeden, öylece ayrıl­dı gitti, dedi. Bir işçi nasıl giderse öyle. Yemeklerin fenalığından gittiğini söyledi. Fakat asıl sebebi: canı burada durmak istemedi, o kadar. Yemeklerin fenalı­ğından başka bir sebep göstermedi. Bir gece, "verin benim paramı" dedi ve gitti. Bir işçi nasıl giderse öyle gidiverdi...

George şiltesini kaldırarak altına baktı, sonra eği­lip şiltesinin kılıfını sıkı bir muayeneden geçirdi. Len­nie hemen ayağa kalktı, o da, aynı şekilde kendi yata­ğını gözden geçirdi. Nihayet George yatağından mem­nun kalmış görünüyordu. Dağarcığını açtı ve ustura, tıraş sabunu, tarak, hap şişesi, merhem, bir de kayış bileklikten ibaret olan eşyasını çıkararak rafa yerleştirdi. Sonra battaniyesini yatağın üstüne örterek güzelce yata­ğını düzeltti. İhtiyar adam:

— Patron nerdeyse şimdi gelir sanıyorum, dedi. Bu sabah iş başı yapıldığı zaman burada olmadığınızı gö­rünce, hiddetinden kendini yiyecekti. Tam biz kahvaltı ederken içeri girdi ve "şu yeni gelecek iki adam hangi cehennemde kaldılar?" dedi. Hem saraç ustasına da dünyanın kaç bucak olduğunu gösterdi.

George yatağındaki bir tümseği düzelttikten sonra oturdu ve ihtiyara dönerek:

— Saraç ustasına dünyanın kaç bucak olduğunu gösterdi mi dedin? diye sordu.

— Tabii. Senin anlayacağın, saraç zencidir de...

— Ya demek zenci ha?

— Evet. Hem de iyi bir arkadaş. At sırtına tekme vurmuş, onun için kambur kalmış. Patron bir şeye kız­dı mı, hıncını hep ondan alır. Fakat saraca vız geliyor. Çok okuyor. Odasında birçok kitapları var.

George:

— Ne biçim bir adam bu patron? diye sordu.

— Fena bir adam değil. Bazen bir hayli kafası kızar, fakat fena bir adam değildir. Bakın ne oldu size anla­tayım: Geçen Noel günü ne yapsa beğenirsiniz? Buraya tam beş kiloluk bir şişe viski getirdi, bize de: "Hadi doya doya için çocuklar," dedi. "Bu bayram yılda bir defa gelir."

— Etme be yahu? Beş kiloluk bütün bir şişe ha?

— Evet bayım. Aman Yarabbim, ne eğlendik. O gece arkadaşlar zencinin de buraya gelmesine ses çıkar­madılar. Smitty diye küçük bir işçi var, o zenci ile dö­vüşe tutuştu. Hem işi oldukça da becerdi. Arkadaşlar ayakları ile vurmasına müsaade etmediler, bunun üzeri­ne zenci de onu yakaladı. Smitty, eğer ayaklarımı kullandırsalardı vallaha o zenciyi öldürürdüm dedi. Zenci kambur olduğu için, arkadaşlar Smitty ayaklarını kulla­namaz dediler. İhtiyar hafızasını tazelemek için biraz durduktan sonra devamla: Ondan sonra arkadaşlar hep beraber Soledad'a gittiler, o gece kasabanın altını üstüne getirdiler. Ben gitmedim, çünkü malûm ya, bende o eski hal kalmadı artık.

Lennie yatak düzeltme işini bitirmek üzereyken kapının tahta mandalı tekrar yukarı kalkmış ve kapı açılmıştı. Açık duran kapının eşiğinde kısa boylu, tık­naz bir adam peyda olmuştu. Adi keten bezinden mavi bir pantolon, yün bir gömlek, düğmeleri açık siyah bir yelek ve yeleğin üstüne de siyah bir ceket giymişti. Baş­parmaklarını, kemerinin kare şeklindeki çelik tokasının iki tarafına geçirmiş duruyordu. Başında kahverengi, Stetson marka kirli bir şapka vardı ve eliyle çalışan bir adam olmadığını göstermek için, yüksek ökçeli ve mah­muzlu kısa bir çizme giymişti.

İhtiyar hademe hızla başını çevirerek yeni gelen adama baktı, sonra çolak bileğiyle sakalını ovuşturarak, ayaklarını sürte sürte kapıya doğru ilerledi ve:

— O adamlar yeni geldiler, dedi ve gene ayakla­rını sürte sürte patronun yanından geçerek kapıdan çıktı.

Patron şişman bacaklarıyla kısa ve hızlı adımlar atarak içeri girdi ve:

— Murray ve Ready'ye bu sabah için iki adama ihtiyacım olduğunu yazmıştım. İş kartlarınız yanınızda mı? dedi. George elini cebine atarak kâğıtları çıkardı ve patrona uzattı. Patron kâğıtlara baktıktan sonra:

— Demek ki geç kalmanızın sebebi Murray ve Ready bürosu değilmiş, dedi. İşte burada, bu sabah bu­rada iş başında hazır bulunmanız lâzım geldiğini söylü­yor.

George başını öne eğmiş bakıyordu:

— Otobüsün şoförü bizi dalgaya getirdi, dedi. Tam on altı kilometre yaya gelmek zorunda kaldık, iş­te geldiniz dedi ve bizi indirdi, hâlbuki nerede gelmek! Bu sabah bedava bir taşıt da bulamadık.

Patron gözlerinin ucu ile dik, dik bakarak:

— Bu sabah buğday ekibini iki kişi eksik olarak işe göndermek zorunda kaldım, dedi. Artık bu saatten sonra işe gitmekten bir şey anlaşılmaz, yemekten sonra gidersiniz. Cebinden puantaj defterini çıkardı ve yap­rakları arasına konmuş bir kurşun kalemle işaretlenen sayfayı açtı. George kaşlarını çatarak manalı, manalı Lennie'ye baktı, Lennie de anladığını göstermek için başıyla işaret verdi. Patron diliyle kalemi yaladıktan sonra:

— Adın ne? dedi.

— George Milton.

— Senin?

George cevap verdi:

— Onun adı Lennie Small'dur. (küçük ç.n.)

Adlar deftere kaydedilmişti. Patron kendi kendine:

— Dur bakayım, bugün ayın yirmisi, yirmisinin öğlesi, diye söylendi. Defterini kapattıktan sonra:

— Bundan evvel nerede çalışıyordunuz? diye sordu

George:

— Kuzeyde, Weed taraflarında, dedi.

Patron Lennie'ye dönerek:

— Sen de mi?

George:

— Evet, o da, dedi.

Patron parmağının alaylı bir hareketiyle Lennie'yi işaret ederek:

— Pek sessiz bir şey, galiba ha? dedi.

— Evet, sessizdir, ama dehşetli iyi bir işçidir. Bir boğa kadar kuvvetlidir.

Lennie kendi kendine gülümseyerek:

— Bir boğa kadar kuvvetli, diye George'un sözünü tekrarladı.

George kaşlarını çatarak Lennie'ye baktı, o da hiç­bir şey söylemeyeceğini unuttuğu için utanarak başını öne eğdi.

Patron birdenbire:

— Bana bak, Small! dedi. Lennie başını kaldırdı. Elinden ne iş gelir?

Lennie bozguna uğramış bir halde, yardım için George'a baktı. George:

— Siz ne verirseniz yapar, dedi. Hayvanlardan iyi anlar. Buğday çuvallarını taşıyabilir, pulluk kullanma­sını bilir, kısacası elinden ne olursa gelir. Siz sadece bir deneyin yeter.

Patron George'a dönerek:

— Mademki öyle imiş, neden bırakmıyorsun ken­disi cevap versin, dedi. Yoksa bana bir şey mi yuttur­maya çalışıyorsun, ha?

George birden atılarak yüksek sesle:

— Ooo! Size zekidir demiyorum, dedi. Evet, zeki değildir. Ama dehşetli iyi bir işçidir diyorum. İki yüz kiloluk balyayı "ıh" demeden kaldırıp yükleyebilir.

Patron ağır ağır ve düşüne düşüne küçük defterini cebine koydu. Başparmaklarını birer kanca gibi keme­rine taktı ve bir gözünü hemen tamamıyla kapayacak kadar kısarak:

— Sen baksana bana, dedi; bana ne satmaya çalışıyorsun?

— Hah?

— Şu adamda senin ne gibi bir çıkarın var, demek istedim. Yoksa onun gündeliklerini elinden mi alıyor­sun?

— Hayır, ne münasebet. Onu para ile sattığımı da nereden aklınıza getirdiniz?

— Ne bileyim, bir başkası için kendisini bu kadar zahmetlere sokan bir insana şimdiye kadar hiç rastlama­dım da. Sadece, bu işte senin ne gibi bir çıkarın var, onu öğrenmek istiyorum.

— O be... benim teyzemin oğludur. Ona bakacağımı annesine vaat etmiştim. Küçük iken at kafasına tekme vurmuş. Fakat zararsızdır. Sadece zeki değildir. Ama kendisine vereceğiniz her işi yapabilir.

Patron dönüp gitmek üzere iken birden bire yarı yolda durarak:

— Eh, dedi, zaten arpa çuvallarını sırtlamak için beyine filân ihtiyacı yok ya. Fakat bak, bana bir şey yutturmaya çalışayım deme, Milton. Bu günden itibaren gözüm hep sizde olacaktır. Weed'deki işinizden niçin ayrıldınız?

George vakit geçirmeden:

— İş bitmişti, dedi.

— Nasıl bir iş?

— Şey... bir lâğım kuyusu kazıyorduk.

— Pekâlâ. Fakat bana bir şey yutturmaya çalışayım demeyesin, çünkü ne yaparsan yap, gene yakanı kurtara­mazsın. Ben açıkgözleri çok gördüm. Yemekten sonra buğday ekipleriyle beraber işe gidiniz. Harman makinesinin yanında arpa kaldırıyorlar. Siz Slim'in postasıyla beraber gidersiniz.

— Slim mi?

— Evet. Kocaman, uzun boylu bir posta başı; ken­disini yemekte göreceksiniz. Patron birden geri döne­rek kapıya doğru yürüdü, fakat kapıdan çıkmadan tek­rar geri döndü ve her iki adama uzun müddet baktı.

Patronun ayak sesleri kesilince George Lennie'ye döndü ve:

— Ya, bir kelime bile söylemeyecektin sen, öyle mi? dedi. Güya o kocaman ağzını kilitli tutacaktın da, lâfı bana bırakacaktın. Az kalsın gene ikimizi de işten edi­yordun.

Lennie başını öne eğerek ümitsiz bir halde ellerine bakmaya başladı ve:

— Unuttum George, dedi.

— Evet, unuttun. Her zaman böyle unutuyorsun, sonra ben yetişip seni lâf kalabalığı ile çıkmazdan kur­tarmak zorunda kalıyorum. Ağır, ağır yatağına oturduk­tan sonra devamla: Bak, şimdi artık adamın gözleri hep hep bizim üstümüzde, dedi. Onun için, aman gözümü­zü açalım, hiç falso yapmayalım ha! Artık şimdiden sonra o kocaman ağzını kapalı tut bari. George küskün, küskün düşünmeye başlamıştı.

George.

— Ne istiyorsun gene?

— Kafama atın tekme filân vurduğu yok değil mi George?

George hain hain bakarak:

— Vursaydı daha iyi olurdu, dedi. Herkeste başı bir sürü belâlara girmekten kurtulmuş olurdu.

— Benim için teyzemin oğludur dedin, George.

— Yalan söyledim onu. Hem de iyi ki yalan. Senin akraban olsaydım kendimi öldürürdüm. George birden bire durdu, açık duran kapıya giderek başını dışarı uzattı ve: Baksana, dedi, ne halt etmeye orada durmuş, bizi dinliyorsun?

İhtiyar adam yavaş yavaş içeri girdi. Süpürgesi elinde idi. Onun hemen peşinden, ayağını sürükleye, sürükleye yürüyen, renkleri solmuş ve yaşlanmış kör göz­leriyle pinpon bir çoban köpeği yürüyordu. Köpek topallaya, topallaya, zorlukla odanın yan tarafına doğru yürüdü, hafif bir sesle kendi kendine homurdanarak ve güve yeniği bozlaşmış postunu yalayarak oturdu. İhtiyar hademe, köpek yerleşinceye kadar gözleriyle onu takip etti. Nihayet:

— Sizi dinlemiyordum, dedi. Şöyle biraz gölgede durmuş, köpeğimi kaşıyordum. Yıkanma yerinin temiz­liğini daha şimdi bitirdim.

George:

— Hayır, dedi. O koca kulaklarını kabartmış, bizi dinliyordun. Ben başkalarının işlerine burunlarını sok­maya kalkışanlardan hiç haz etmem.

İhtiyar adam kaygılı kaygılı George'dan Lennie'ye, Lennie'den tekrar George'a baktıktan sonra:

— Oraya daha yeni gelmiştim, dedi. Konuştuğunu­zu hiç duymadım bile. Zaten siz şunu bunu demişsiniz bana ne? Böyle çiftliklerde insan, hiçbir zaman ne kim­senin konuştuğunu dinler ne de kimseye bir şey sorar.

Bir parça yumuşayan George:

— Elbette ya, öyle, dedi. Uzun zaman kalıp çalış­maya niyetleri varsa öyle. Fakat ihtiyar hademenin mü­dafaası George'a yeniden bir itimat vermişti:

— Gel içeri de biraz otur, dedi ve ilâve etti:

— Ne kadar da ihtiyar bir köpek.

— Evet. Küçücük bir yavru iken almıştım. Gör­seniz, ihtiyarlamadan önce ne yaman bir çoban köpeği idi. Süpürgesini duvara dayadı, çenesinin diken diken beyaz sakalını kaşıyarak:

— Patronu nasıl buldunuz? diye sordu.

— Fena değil. Zararsız gibi geldi.

İhtiyar:

— İyi bir adamdır, diyerek George'un fikrine işti­rak etti. Yalnız bam teline basmamak lâzım.

Bu sırada gençten bir adam içeri girmişti. Kahve rengi gözleri, kahve rengi benzi, kıvırcık sık saçlı başıyla zayıf bir adam. Sol eline bir iş eldiveni giymiş, ayağına patron gibi yüksek ökçeli bir çizme geçirmişti.

— Bizim moruğu gören var mı? diye sordu.

İhtiyar hademe:

— Biraz evvel burada idi, Curley, dedi. Aşhaneye gitti galiba.

Genç adam:

— Öyle ise gidip ona yetişeyim, dedi, fakat bu es­nada gözleri yeni gelen iki adama ilişti ve durdu. Soğuk, soğuk evvelâ George'u, sonra Lennie'yi süzdü. Kolları yavaş yavaş dirseklerinden bükülmeye ve elleri yumruk haline girmeye başladı. Vücudu gerginleşti ve hafifçe öne doğru eğilerek hücum vaziyeti aldı. Bakışlarından, hemen taarruzu tasarladığı ve derhal hücuma hazır oldu­ğu anlaşılıyordu. Lennie bu nazarların altında kıvran­maya başladı ve sinirinden ayaklarının yerini değiştirdi. Curley sinsi, sinsi Lennie'ye doğru birkaç adım atarak yaklaştıktan sonra:

— Bizim moruğun beklediği yeni adamlar siz misi­niz? dedi.

George:

— Daha şimdi geldik, dedi.

— Sen bırak ta şu koca herif konuşsun be.

Lennie ne yapacağını şaşırmış bir vaziyette olduğu yerde kıvranmaya devam ediyordu.

— Ya canı konuşmak istemiyorsa.

Curley çevik bir hareketle hemen George'a döne­rek:

— Allah Allah, dedi, kendisine bir şey soruldu mu konuşmaya mecburdur. Hem sen ne halt etmeye lâfa karışıyorsun?

George soğuk bir tavırla:

— Biz hep beraber gezeriz, dedi.

— Ya, demek öyle ha.

George hiç kıpırdamadan gepgergin duruyordu:

— Evet öyle, diye cevap verdi.

Lennie çaresiz nazarlarla George'a bakıyor ve on­dan talimat bekliyordu.

— Demek ki şu koca herifin konuşmasına izin yok, öyle mi?

— Eğer size söylemek istediği bir şey varsa konuşa­bilir. Hafif bir baş işareti ile Lennie'ye müsaade etti.

Lennie alçak sesle:

— Daha şimdi geldik, dedi.

Curley gözlerini kırpmadan, dimdik Lennie'ye bak­tı ve:

— Ne ise, dedi, bir daha sefere sana bir şey sorul­duğu zaman kendin cevap ver. Dönerek kapıya doğru yürüdü ve çıkıp gitti. Giderken kolları hâlâ eskisi gibi hafifçe dirseklerinden bükülmüş duruyordu.

George Curley'i kapıdan çıkıncaya kadar gözleriy­le takip ettikten sonra ihtiyar hademeye dönerek:

— Baksana, dedi, şu kahrolası herife de ne oluyor öyle? Lenie ona bir şey yapmadı ki.

İhtiyar adam kimsenin dinlemediğinden emin olmak için ihtiyatla evvelâ kapıya baktı ve sonra yavaş bir sesle:

— Patronun oğludur o, dedi. Curley boksta bir hay­li kuvvetlidir. Ringde epeyce dövüştü. Hafif sıklettir, hem de oldukça kuvvetlidir.

— Ne yapalım kuvvetli ise. Lennie'ye sataşması icap etmez ya. Lennie ona bir şey yapmadı ki. Lennie'den ne istiyor?

İhtiyar hademe biraz düşündü... Sonra:

— Şey... bakın size anlatayım, dedi Curley de bütün bütün diğer ufak tefek adamlar gibidir, iri yarı adamlar­dan nefret eder. Her zaman kendisinden daha büyük adamlarla dövüşür. Galiba, kendisi iri yarı olmadığı için onlara içerliyor. Onun gibi ufak tefek yapıda adam­ları herhalde siz de görmüşsünüzdür; nasıl, her zaman kavga edip durmazlar mı?

George:

— Tabii, dedi. Ben kabadayılık taslayan ufak tefek yapıda insanları çok gördüm. Fakat şu Curley denen herif dikkat etsin de Lennie hakkında yanlış bir hesapta bu­lunmasın. Lennie öyle boksta kuvvetli filân değildir, ama şu Curley denen hemen ateş alır barut eğer Lennie ile uğraşıp durursa, korkarım bir gün bir yeri sakatlanır.

Hademe şüpheli şüpheli George'a bakarak:

— Öyle ama, Curley boksta bir hayli kuvvelidir, dedi. Fakat hiç de doğru bulmadığım bir şey var. Farz edelim ki Curley iri yarı bir adama saldırıyor ve hakkın­dan geliyor. O zaman bakıyorsun herkes, Curley ne cesur adam diye tutturuyor. Bir de farz edelim aynı şeyi gene yapıyor, fakat bu sefer onun hakkından geliyorlar. O zaman herkes, o iri yarı herif kendisine denk olan birisini seçmeli idi demeye başlıyor; hatta bazen o adamın üstüne çullanıp dövdükleri de oluyor. Ben bunu hiç doğru bulmuyorum. Bana öyle geliyor ki, Curley kimseye nefes aldırmıyor.

George bir taraftan kapıyı gözetliyordu. Bir felâketi önceden haber verir gibi:

— Her ne ise, dedi. O Lennie'den sakınsa iyi eder. Lennie boksör filan değildir ama kuvvetlidir, çeviktir; hem Lennie öyle boks kaideleri filân da bilmez. George kare şeklindeki masanın yanına gitti ve sandıklardan bi­risine oturdu. İskambil kâğıtlarından bazılarını toparlayarak taramaya başladı.

İhtiyar adam diğer bir sandığa oturdu ve:

— Sakın size söylediklerimden Curley'e bahsetme­yiniz dedi. Sonra benim derimi yüzer vallah. Hiç kimse­ye metelik vermiyor. Tabii babası patron olduğu için, buradan sepetlenmesine de imkân yoktur.

George kâğıdı kesti ve birer birer çevirmeye başladı. Her birine ayrı ayrı bakıyor, sonra yere atıp üst üste yı­ğıyordu. Nihayet:

— Şu Curley denen herif bana kancığın birisi gibi geliyor, dedi. Ben onun gibi alçakça işler gören ufak tefek heriflerden hoşlanmam.

— Bana son zamanlarda büsbütün kötüleşti gibi geliyor. Evleneli daha birkaç hafta oluyor. Karısı pat­ronun evinde oturuyor. Curley evlendiğinden beri daha fazla horozlanmaya başladı gibi geliyor bana.

George:

— İhtimal karısına caka satıyordur, diye homur­dandı.

İhtiyar hademenin artık dedikodu damarı kabarmıştı:

— Curley'in o sol elindeki eldiveni gördün mü?

— Evet. Gördüm.

— İşte o eldivenin içi vazelin doludur.

— Vazelin mi? Ne için?

— Bak, anlatayım: Curley o elini karısı için yu­muşak tuttuğunu söylüyor.

George dalmış, iskambil kâğıtlarını inceliyordu:

— Böyle çirkin bir şeyden herkese bahsetmeye utanmıyor mu? dedi.

İhtiyar adama yeniden bir itimat gelmişti. George'­un ağzından Curley'in aleyhinde bir lâf koparmaya mu­vaffak olmuştu. Şimdi kendisini emniyette hissediyor ve daha fazla bir itimatla konuşuyordu:

— Hele bir Curley'in karısını gör de, bak.

George tekrar kâğıtları kesti ve tekel iskambil için yavaş yavaş ve düşüne düşüne masaya dizmeye başladı. Sonra rastgele:

— Güzel mi, diye sordu.

— Evet. Güzel... Ama —

George kâğıtları incelemekle meşguldü:

— Ama ne?

— Yani gözü başkalarında diyecektim.

— Ya? Demek evlendiği daha bir hafta olmuş, sonra da gözü başkalarında ha? İhtimal Curley'in böyle köpürüp durmasına sebep de budur.

— Kızın Slim'e göz ettiğini gördüm. Slim birinci sınıf bir ekip başıdır. Dehşetli iyi bir adam. Buğday ekibinin başında iken, öyle yüksek ökçeli çizme filân giymeye ihtiyacı yoktur. Kızın Slim'le dalga geçmek iste­diğini gördüm. Fakat Curley'in bundan hiç haberi yok. Sonra Carlson'a da göz ettiğini gördüm.

George hiç alâkadar olmuyormuş gibi davranı­yordu:

— Burada epey eğleneceğiz galiba, dedi. İhtiyar adam oturduğu sandıktan kalkarak:

— Benim aklıma ne geliyor biliyor musun? dedi. Fakat George'un cevap vermediğini görünce:

— Bana kalırsa, Curley şey... sürtüğün birini karı diye almış, dedi.

— Bunu ilk defa yapan o değil. Onun gibi yapan­lar çok...

İhtiyar adam kapıya doğru yürümeye başladı, onu gören pinpon köpeği de başını kaldırarak merakla etra­fına bakındıktan sonra, sahibinin peşinden gitmek için güç halle ayağa kalktı.

İhtiyar:

— Millet temizlenecek, su kovalarını hazırlamalı, dedi. Ekip nerde ise gelir. Siz de arpa kaldıracak mısı­nız?

— Evet.

— Söylediklerimden Curley'e hiç bahsetmezsiniz ya?

— Tabii, ne münasebet?

— Şu kızı şöyle bir gözden geçirin bayım, sürtüğün biri değil mi? bir gün görürsünüz, ihtiyar hademe kapı­dan çıktı; dışarısı güneşten pırıl pırıl yanıyordu. George elindeki kâğıtları düşünceli düşünceli masaya koydu; üçlü yığınları çevirdi. Sonra as yığınının üstüne dört sinek koydu. Şimdi güneş bir kare şeklinde yere vurmuş, kara sinekler birer kıvılcım gibi, bu ışık hüzmesinin içine hızla dalıp çıkmaya başlamışlardı. Dışarıdan, şıngırdayan koşum­ların sesleri ve fazlaca yüklenmiş arabaların dingil gıcırtı­ları duyuluyordu. Uzaklardan bir sesin: - Saraç, hey Sa­raç!, diye çağırdığı ve sonra, - Şu Allah’ın cezası zenci de hangi cehenneme gitti acaba? dediği açık olarak işitiliyordu.

George tek el iskambil oyununa gözlerini dikip bir müddet baktı, sonra, kâğıtları fırlatıp bir araya topladı ve Lennie'ye döndü. Lennie yatağına uzanmış George'u seyrediyordu.

— Bak Lennie! Burası bize göre değil. Ben bir şey olacak diye korkuyorum. Şu Curley denen herifle bir gün başın bir belâya girecek. Ben onun gibilerini çok gördüm. Demin seni şöyle bir tartmak istedi. Aklınca şimdilik seni korkuttu sanıyor. Sonra da, eline geçecek ilk fırsatta çenene yumruğu yapıştıracak.

Lennie'nin korkudan gözleri açılmıştı. Şikâyetçi bir tavırla:

— Ben başımın belâya girmesini istemiyorum, diye sızlandı. Sen bak da, vurmasın bana, George.

George ayağa kalktı ve Lennie'nin yanına giderek yatağına oturdu.

— Ben öyle piçlerden nefret ederim, dedi. Onun gibilerini ben çok gördüm. İhtiyarın dediği gibi, Curley kazanamayacağını bildiği işlere girişmekten çekinir, onun için her zaman kazanan da odur. George bir an düşün­dükten sonra devamla.

— Eğer seninle bir hır çıkarırsa, tekmeyi yeyip bu­radan sepetlendiğimizin resmidir. Bundan hiç şüphen ol­masın. Çünkü o patronun oğlu. Bak, beni dinle Lennie. Sen ondan uzak durmaya çalış, olmaz mı? Onunla hiç konuşma. Eğer buraya gelirse, sen gider, doğru oda­nın öbür köşesine çekilirsin. Nasıl bunu yapar mısın Lennie?

Lennie teessürle:

— Ben başımın belâya girmesini istemiyorum, dedi. Ben ona bir şey yapmadım ki.

— İyi amma, Curley dayak yiye, yiye boksör olmaya niyet etmiş olduktan sonra, senin ben ona bir şey yap­madım demen fayda vermez. Onun için, senin onunla hiçbir ilişiğin yok; o kadar. Bunu aklında tutarsın, de­ğil mi?

— Tabii George. Bir kelime bile söylemeyeceğim.

Yaklaşmakta olan ırgat postalarının sesleri, büyük hayvan ayaklarının sert topraklar üstündeki pat patları, fren gıcırtıları ve koşum zincirlerinin gürültüleri şimdi daha yüksekten duyuluyordu. Bir postadan öbürüne işçi­ler ileri geri sesleniyorlardı. Yatakta, George Lennie'nin yanına oturmuş, kaşları çatık, düşünüyordu. Lennie korka korka sordu:

— Kızmadın ya, George?

— Kızdım ama sana değil, şu Curley denen piç he­rife içerledim. Şurada belki birkaç para biriktiririz di­yordum. Şöyle yüz lira kadar bir şey... Sesi gittikçe kesin bir ton alarak:

— Sen o Curley'den uzak dur, Lennie, dedi.

— Tabii George. Bir kelime bile söylemeyeceğim.

— Sakın seni kızdırıp da bir hır çıkarmasına mey­dan verme... Fakat... O kancık herif sana vurursa, o za­man sen de... veriştir.

— Neyi veriştireyim George?

— Bırak, bırak; istemez. Zamanı gelince söylerim. Ben bu çeşit heriflerden nefret ederim. Bak, beni dinle Lennie: Başın bir belâya girecek olursa, sana ne yapa­cağını söylemiştim, hatırlıyor musun?

Lennie yattığı yerden doğrularak dirseğine dayandı. Düşünmekten yüzünün çizgileri birbirine karışmıştı. Ni­hayet mahzun, mahzun gözlerini çevirerek George'a baktı ve:

— Eğer başına bir belâ açarsan tavşanlara baktır­mam demiştin, o mu? dedi.

— Onu demek istemedim. Dün gece nerede yat­tık, hatırlıyor musun? Hani aşağıda, ırmağın kenarında.

— Evet, hatırlıyorum. Aaa, tabii hatırlıyorum. Ora­ya gideceğim ve çalılığın içinde gizleneceğim.

— Ben gelinceye kadar orada saklanırsın. Ama se­ni kimse görmesin. Irmağın kenarındaki o çalılığın için­de gizlenirsin. Şimdi söylediklerimi tekrarla bakayım.

— Irmağın kenarındaki o çalılığın içinde gizlene­ceğim. Aşağıdaki ırmağın kenarındaki çalılığın içinde,

— Eğer başına bir iş gelirse.

— Eğer başıma bir iş gelirse.

Dışarıda bir arabanın fireni gıcırdadı. Birisi:

— Saraçbaşı hey! Saraçbaşı, diye çağırıyordu.

George:

— Lennie, sana söylediklerimi kendi kendine tek­rar et, o zaman unutmazsın, dedi.

Her iki adam da başlarını kaldırıp baktılar, çünkü kapıdan içeri girmekte olan dikdörtgen şeklindeki ışık birdenbire maskelenmişti. Kapıda bir kız durmuş içeri bakıyordu. Kalın, boyalı dudakları, birbirlerinden fazlaca ayrık gözleri vardı. Yüzünü fazla boyamış, tırnaklarına kırmızı oje sürmüştü. Lüle, lüle sarkan saçları küçük sucuklara benziyordu. Basmadan bir ev entarisi giymiş, ayağına, tavus tüyünden kırmızı ponponlu, kırmızı bir iskarpin geçirmişti:

— Curley'i arıyorum, dedi.

Burnundan konuşan, gevrek bir sesi vardı.

George evvelâ başını kızdan öbür tarafa çevirdi, fa­kat sonra tekrar ona bakarak:

— Biraz evvel burada idi, ama gitti, dedi.

Kız:

— Ya! dedi. İki elini arkasına koydu ve kapının kenarına dayandı; vücudu içeri sarkacak gibi duruyordu:

— Yeni gelen adamlar sizsiniz değil mi? dedi.

— Evet.

Lennie'nin gözleri hemen kızın vücudunu yukardan aşağı süzmeye başladı, kız da Lennie'ye hiç bakmıyormuş gibi durmasına rağmen biraz toparlandı. Tırnakla­rına baka baka:

— Bazen Curley buraya gelir de, diyerek gelişinin sebebini anlatmak istedi.

George birdenbire sert bir sesle,

— Görüyorsunuz işte, şimdi burada yok dedi.

Kız oynak bir eda ile:

— Yoksa, gideyim de bari başka yere bakayım, de­di.

Lennie hayran hayran kızı seyrediyordu.

George:

— Görürsem aradığınızı söylerim dedi.

Kız çapkınca gülümseyerek kırıttı ve:

— Birisini aramak bir kabahat değildir herhalde, dedi.

Bu sırada kapının yanından geçen birisinin ayak sesleri duyuldu. Kız başını arkaya çevirerek:

— Merhaba Slim, dedi.

Dışarıdan Slim'in:

— Merhaba güzelim, diyen sesi duyuldu.

— Curley'i bulmaya çalışıyorum, Slim.

— Pek de iyi çalıştığın yok, biraz evvel gördüm; sizin eve giriyordu.

Kız birdenbire bir şeyden korkmuş gibi oldu ve:

— Allaha ısmarladık çocuklar, diyerek yatakhane­den içeriye seslendikten sonra acele acele oradan uzak­laştı.

George dönerek Lennie'ye baktı ve:

— Aman, ne şıllık şey, dedi. Demek Curley'in kendisine karı diye seçtiği nesne bu ha?

Lennie müdafaa eder gibi:

— Ama güzel, dedi.

— Evet güzel. Güzelliğini de herkesten pek saklı­yor doğrusu! Bu karı ile Curley'in işi iş. Bu kız yirmi kâğıda kocasını bırakıp başkasına gitmezse ben de bu­radayım işte.

Lennie hâlâ gözlerini kızın biraz evvel durup bak­tığı kapıya dikmiş bakıyordu:

— Vay canına, güzel kızdı be, dedi ve hayran, hay­ran gülümsedi. George hızla Lennie'ye yukardan aşağı baktıktan sonra kulağından yakalayarak sarsmaya başladı. Adeta vahşice bir şiddetle:

— Sen bana bak, kafadan sakat piç, dedi. Bir daha o kancık kadına bakmak bile yok ha. Ne söylerse söyle­sin, ne yaparsa yapsın bana vız gelir. Ben şimdiye kadar onun gibi zehirli çiçekleri çok gördüm, fakat insana hapishaneyi boylatmak için ondan daha tehlikeli bir olta yemine rastlamadım. Sen onunla hiçbir şekilde alâ­kadar olma.

Lennie kulağını kurtarmaya çalışıyor, bir taraftan da:

— Ben bir şey yapmadım ki George diyordu.

— Evet, bir şey yapmadın. Fakat kız kapıda durup bacaklarını gösterirken, herhalde başını çevirip başka tarafa baktığını da iddia edemezsin ya.

— Ama hiçbir zaman fena bir niyetle bakmadım, George. Vallah, hiçbir zaman...

— Ne olursa olsun. Sana o kızdan uzak dur diyo­rum. Çünkü şimdiye kadar ben onun kadar tehlikeli bir fare kapanı görmedim. Sen bırak da, onun yüzünden gelecek belâyı Curley kendisi çeksin. O bile bile bu belâyı başına almış. George iğrenerek ilâve etti:

— Vazelinle dolu eldivenmiş... Bahse girerim ki, herif muhakkak sabahları çiğ yumurta yutuyor ve bir sürü de ilâç tavsiyeleri almak için hazır ecza depolarıyla muhabere ediyordur.

Lennie birdenbire:

— Ben burasını sevmedim, George, diye haykırdı, iyi bir yer değil burası. Ben buradan gitmek istiyorum.

— Biraz para yapıncaya kadar burada kalmak zorun­dayız. Ne yapalım Lennie, bundan başka yapabileceğimiz bir şey göremiyorum. Vakti gelince seninle hemen bu­radan gideriz. Burasını ben senden daha fazla mı sevi­yorum sanıyorsun?

George tekrar masaya giderek yeni bir tek el is­kambil açmaya başladı ve:

— Hayır, burasını ben de senin kadar sevmiyorum, diye devam etti. Günde yirmi beş kuruş için burada dur­maz çeker giderdim. Evvelâ seninle şöyle birkaç dolar bir araya koyabilirsek, buradan alarga eder, Amerika Irmağı'na kadar gider, altın ararız. Orada, kim bilir, günde belki de birkaç dolar bile yapabiliriz; sonra, bel­ki bir altın damarına da rastlayabiliriz.

Lennie büyük bir istekle George'a doğru eğilerek:

— Gidelim George, dedi. Buradan gidelim. Bu­rası fena bir yer.

George kısaca:

— Kalmak zorundayız, dedi. Sen şimdi şu çeneni tut. Nerde ise millet gelmek üzeredir.

Yakındaki yıkanma yerinden, akan suların, birbi­rine vuran su kovalarının sesleri geliyordu. George iskambil kâğıtlarını inceliyordu. Bir aralık:

— Biz de yıkanıp temizlensek fena olmayacak, de­di. Fakat kirlenecek bir şey de yapmadık ki.

Kapının ortasında uzun boylu bir adam belirmişti. Ezilmiş Stetson marka fötr şapkasını koltuğunun altına almış, uzun, siyah, ıslak saçlarını arkaya doğru tarıyor­du. Diğerleri gibi o da bezden mavi bir tulum, tulu­mun üstüne kısa bir ceket giymişti. Saçını taradıktan sonra odadan içeri yürümeye başladı, ama ancak kral hanedanından birisi veya usta bir artistin becerebileceği bir ihtişam ve azametle yürüyordu. Kendisi birinci sınıf bir postabaşı, çiftliğin prensi, tek bir koşumla on, on altı, hatta yirmi katırı bile birden sürebilen bir adamdı. Öküz derisinden kamçısını bir şaklatmada, arka beygi­rinin sırtındaki sineği hayvana hiç dokumadan öldüre­bilirdi. Tavır ve hareketlerinde öyle bir ciddiyet ve ağır başlılık, öyle derin bir sessizlik vardı ki, o konuşmaya başladığı zaman bütün konuşanlar susardı. O kadar kuv­vetli bir otoritesi vardı ki, ister siyaset, ister aşk olsun, herhangi bir konuda, onun sözü kabul edilirdi. İşte bu adam, birinci sınıf postabaşı Slim'di. Nacağa benzeyen yüzüne bakarak yaşını kestirmek mümkün değildi. Otuz beş yaşında olabileceği gibi, pekâlâ elli yaşında da olabilirdi. Kulağı kendisine söylenenlerden daha fazlasını duyardı; yavaş yavaş konuşmasında, düşüncenin değil, düşünceyi de aşan bir anlayışın ifadesi olan bir ahenk vardı. Kocaman ve zayıf elleri, hareketlerinde, bir mââbet rakkasesinin elleri kadar zarifti.

Koltuğundan şapkasını alarak kırışıklarını düzeltti, sonra ortasına bir çukur yaparak başına geçirdi. Ya­takhanede bulunan bu iki adama müşfik nazarlarla ba­karak, kibar bir tavırla:

— Dışarıda güneş öyle göz alıyor ki, dedi. Çok dehşetli bir güneş var. İnsan içerde pek göremiyor. Ye­ni adamlar siz misiniz?

George:

— Evet, demin geldik, dedi.

— Siz de arpa mı kaldıracaksınız?

— Patron öyle söylüyor.

Slim masaya giderek George'un karşısında bir san­dığa oturdu. Kendisine göre ters duran tek el iskambil kâğıtlarını inceleyerek:

— İnşallah benim postama düşersiniz, dedi. Çok kibar bir konuşması vardı; Benim postamda iki tane öyle mankafa adam var ki, bir arpa çuvalını mavi bir toptan ayıramayacak kadar kabiliyetsizdirler. Siz evvelce hiç ar­pa kaldırdınız mı?

— Hiç kaldırmaz olur muyuz. Benim öyle dellâlla ilân edilecek kadar fazla bir marifetim yok, ama şu koca piç yok mu, yalnız başına ekseri çiftlerden çok çuval istif edebilir.

İki adam arasındaki bu konuşmayı gözleriyle ileri geri takip etmekte olan Lennie, George'un bu iltifatından ötürü memnun, gülümsüyordu. Slim, George'un bu ilti­fatına iştirak eden bir nazarla George'a baktı. Sonra masaya doğru eğilerek, boş duran kâğıtlardan birisine parmakla vurduktan sonra:

— Siz ikiniz hep beraber mi gezersiniz? diye sor­du. Sesinin tonu samimi idi; kendiliğinden karşısındaki­nin itimadını kazanabiliyordu.

George:

— Tabii, dedi. Biz âdeta birbirimize bakan iki in­san gibiyiz. George başparmağıyla Lennie'yi işaret ede­rek:

— Zeki değildir, amma dehşetli yaman bir işçidir. Hem de dehşetli iyi bir arkadaştır, fakat zeki değildir. Kendisiyle uzun zamandan beri tanışırız.

Slim nazarlarıyla âdeta George'u delerek ta uzak­lara bakıyor gibi idi:

— Böyle hep beraber gezen iki insan pek az bu­lunur, diye mırıldandı. Neden bilmiyorum. Belki de şu kahrolası dünyada herkes birbirinden korkuyor da ondan.

George:

— İnsanın bildiği bir kimse ile beraber dolaşması çok daha iyi, dedi.

Bu sırada, iri yarı, koca göbekli bir adam yatakha­neye girmişti. Ovup temizlenmekten ve suya daldırıp çıkarmaktan ıslanan başından hâlâ sular damlıyordu:

— Merhaba Slim, dedi, sonra durdu, gözlerini dikip George'la Lennie'ye baktı.

Slim takdim yollu:

— Bu iki arkadaş yeni gelmiş, dedi.

İri yarı adam:

— Tanıştığımıza memnun oldum, dedi. Ben Carlson.

— Ben George Milton. Bu da Lennie Small

Carlson tekrar:

— Tanıştığımıza memnun oldum, dedi ve sonra: pek o kadar da küçük değil, diye ilâve etti. Bu şakasına kendisi de kıs kıs güldü. Sonra:

— Doğrusu hiç de küçük değil, diye tekrarladı. Sana çoktandır sormak istiyordum Slim. Senin şu kancık köpekten ne haber? Bu sabah senin arabanın altında göremedim.

— Dün gece yavrulamış. Tam dokuz tane. Dördü­nü hemen suda boğdum. O kadar çok yavru besleyemezdi.

— Demek geriye beş tane kaldı ha?

— Evet, beş tane. En büyüğünü kendime ayırdım.

— Acaba ne cins köpek olacaklar dersin?

— Bilmem. Herhalde bir nevi çoban köpeği. An­neleri azdığı zaman buralarda dolaşan köpeklerin çoğu o cinstendi.

Carlson sözüne devamla:

— Demek geriye beş tane kaldı ha? dedi. Hepsini de sen mi büyüteceksin?

— Bilmem. Lulu emzirsin diye bir müddet onları alıkoymak zorundayım.

Carlson düşünceli bir tavırla:

— Bana bak Slim, dedi, ben ne düşündüm biliyor musun? Şu Candy'nin köpeği öyle berbat olmuş, öyle ihtiyarlamış ki, pek yürüyemiyor bile. Hem de leş gibi kokuyor. Ne zaman şu odaya girse, iki üç gün burnum­dan kokusu gitmiyor. Candy'ye söylesen de, şu ihtiyar köpeğini vursa, sonra onun yerine senin yavrulardan birini versen de büyütse diye düşündüm. Ne dersin? Şu köpeğin kokusunu bir mil uzaktan bile duyuyorum. Hiç dişi kalmamış, gözleri de kör olmuş gibi bir şey; yemek yemekten bile aciz. Candy onu sütle besliyor. Başka bir şey çiğneyemiyor ki.

George gözlerini dikmiş merakla Slim'e bakıyordu.

Bu sırada birdenbire üçgen kampana çalmaya başladı: evvelâ yavaş yavaş çaldı, sonra gittikçe hızlanarak, niha­yet her vuruşta çıkan tek sesler kayboldu ve çınlayan tek bir ses haline geldi. Nihayet nasıl birdenbire başla­dıysa gene öyle birdenbire kesildi.

Carlson:

— İşte kampana çaldı, dedi.

Dışarıdan bir grup halinde geçen işçilerin birdenbi­re içeri akseden sesleri duyuldu.

Slim yavaş yavaş, vakarla ayağa kalktı ve:

— Haydi siz de gelin de vaktiyle gidelim, yiyecek bir şey varken yiyelim, yoksa birkaç dakika sonra bir şey kalmaz, dedi.

Carlson geri çekilerek Slim'e yol verdi ve sonra ikisi beraber kapıdan çıktılar.

Lennie heyecanla George'u gözetliyordu. George iskambil kâğıtlarını karmakarışık bir halde bir araya topladıktan sonra Lennie'ye döndü ve:

— Merak etme, dedi, Slim'in söylediklerini işittim Lennie. Kendisinden isteyeceğim.

Lennie heyecanla:

— Amma hem kahverengi, hem de beyaz olsun, diye bağırdı.

— Haydi gel. Gidelim de biz de yemek yiyelim. Hem kahverengi, hem de beyaz yavrusu var mı bilmiyo­rum.

Lennie yatağından hiç kımıldamadan:

— George, hemen iste ki, daha fazla öldürmesin, dedi.

— Tabii. Haydi şimdi gidelim, bir ayağa kalk hele.

Lennie yuvarlanarak yatağından kalktı ve ikisi be­raberce kapıya doğru yürümeye başladılar. Tam kapıya vardıkları sırada Curley birdenbire kapıdan içeri zıpla­dı. Öfkeli, öfkeli:

— Hiç burada bir kız gördünüz mü? diye sordu.

George soğuk bir tavırla:

— Yarım saat kadar evvel gördük, dedi.

— Ne halt etmeye gelmişti buraya?

George bir müddet hiç kımıldamadan durup bu öf­keli ufak tefek adamı bir süzdü, sonra hakaret edercesine söylendi:

— Seni arıyormuş — öyle dedi.

Curley sanki George'u gerçekten ilk defa görmüş gibi idi. Birdenbire parlayan gözlerle ona döndü, boyunu kestirmeye, kollarının uzunluğunu hesaplamaya, ince beline bakmaya başladı. Nihayet:

— Peki ne tarafa gitti, diye sordu.

George:

— Bilmiyorum, giderken arkasından bakmadım, dedi.

Curley kaşlarını çatarak George'a baktı, sonra geri döndü ve hızlı adımlarla kapıdan çıktı.

George:

— Biliyor musun Lennie, dedi, doğrusu şu veled-i zina herifle bir gün benim kendi başım belâya girecek diye korkuyorum. Ben böylelerinden nefret ederim. Az kalsın unutuyorduk! Haydi gidelim. Sonra yiyecek bir lokma bir şey bulamayacağız.

Kapıdan çıktılar. Güneşin ışığı ince bir çizgi ha­linde pencerenin dibinde duruyor, uzaktan tabak sesleri geliyordu.

Biraz sonra pinpon köpek topallayarak açık duran kapıdan içeri girdi ve fersiz, yarı kör gözleriyle etrafına bakındı, öteyi beriyi kokladı, sonra yere yatarak başını iki ayağının arasına koydu ve uyuklamaya başladı. Bu sı­rada Curley ansızın tekrar kapıda göründü ve durup içe­ri bakmaya başladı. Köpek başını kaldırdı, fakat Curley hızla kapıdan uzaklaşınca, o ağarmış başını tekrar yere koydu.





III

Akşam güneşinin parlaklığı yatakhanenin pencere­lerinden içeri süzüldüğü halde, içerisi alacakaranlıktı. Açık duran kapıdan, dışarıdaki nal atma oyununda atı­lan nalların pat, pat diye yere düştüğü ve zaman, zaman demir kazığa çarparak çınladığı duyuluyor, ara sıra takdir veya alay yollu söylenen sözlerin gürültüleri içeri giri­yordu.

Slim ile George, artık karanlıklaşmaya başlayan yatakhaneye beraber girmişlerdi. Slim iskambil masası­nın tepesinde asılı duran teneke abajurlu elektrik lâmba­sına uzanarak lâmbayı yaktı. Masanın yüzü o anda ışıkla parladı. Lâmbanın koni şeklindeki teneke abajuru, ışığı doğrudan doğruya aşağı saldı ve barakanın köşeleri gene alacakaranlıkta kaldı. Slim masada bir sandığa, George da onun karşısında diğer bir sandığa oturdular. Slim:

— Bir şey değil, dedi. Zaten nasıl olsa bir çoğunu suya atıp boğmak zorunda kalacaktım. Bu kadarcık bir şey için bana teşekküre hacet yok.

— Sizin için belki o kadar mühim bir şey değil, fakat ona dünyaları verseniz bu kadar makbule geçmez­di. Eyvah, şimdi onun burada yatmasını nasıl sağlayacağız bilmem. Çünkü kendisi de samanlıkta onlarla be­raber yatmak isteyecek. Onu şu köpek yavrularıyla bir­likte sandığın içinde yatmaktan alıkoymak için epeyi zorluk çekeceğiz.

Slim:

— Bir şey değil, diyerek sözünü tekrarladıktan son­ra:

— Sahiden onun için söylediklerin doğru imiş, dedi. Belki zeki değildir, amma ben şimdiye kadar böyle işçi görmedim. Arpa çuvallarını yüklerken nerdeyse arkada­şını yorgunluktan öldürecekti. Onunla başa baş çalışabi­lecek kimse yok. Vallah ben ömrümde bu kadar kuvvet­li adam görmedim.

George iftiharla konuşuyordu:

— Siz Lennie'ye sadece ne yapacağını söyleyin, eğer kafa isteyen bir iş değilse hemen yapar. Kendi ken­dine düşünerek bir iş yapmasını akıl edemez, amma ve­rilen emirleri yerine getirmesini bilir.

Bu sırada, dışarıda demir çubuğa çarpan bir nalın çınlaması duyuldu; bunun arkasından da küçük bir al­kış sesi koptu.

Slim yüzüne vuran ışıktan kaçmak için biraz geri­ye çekilerek:

— Tuhaf şey, dedi, nasıl oluyor da böyle hiç ay­rılmadan beraber dolaşıyorsunuz. Bu Slim'in sessizce George'u kendisine itimada daveti idi.

George kendini müdafaa yollu:

— Bunun tuhaflık neresinde? diye sordu.

— Ne bileyim. İşçilerin beraber gezdikleri hemen hiç görülmemiş bir şeydir de. Ben şimdiye kadar iki işçi­nin beraber gezdiklerine pek rastlamadım. Ziraat işçile­rinin ne biçim insanlar olduklarını bilirsin: Evvelâ şöy­le bir gelir, yatacak bir kerevet temin ederler; bir ay çalışırlar; sonra işlerini bırakır, tekrar yalnız başına yol­lara düşerler. Kimseye pek metelik vermez gibi görünürler. Onun gibi kafadan sakat birisinin senin gibi ufak tefek becerikli bir adamla beraber dolaşması bana biraz tuhaf geliyor.

George:

— Kafadan sakat filân değildir, dedi. Evet, aptal­lığına sahiden aptaldır, fakat kaçık filân değildir. Hem ben de o kadar akıllı bir şey değilim hani; yoksa böyle günde elli kuruşa sırtımda arpa çuvalı taşır mıydım. Akıl­lı olsaydım, hattâ bir parçacık becerikli ve açık göz olsaydım, şimdi benim de küçük bir yerim olur ve her türlü işi kendim yaptığım halde, topraktan yetişen her şeyi bir başkası alacak yerde, kendi mahsulümü kendim alırdım. George sesini kesti. Daha söylemek istiyordu. Slim cesaretini ne artırıyor, ne de kırıyordu. Sadece arka­sına dayanmış, sessiz sessiz oturuyor ve ilgi ile dinliyordu.

George nihayet:

— İkimizin beraber gezmesi pek o kadar şaşılacak bir şey değil, dedi. O da ben de Auburn'da doğduk. Teyzesi Clara'yı tanırdım. Lennie'yi daha kundaktayken yanına aldı, büyüttü. Clara teyzesi ölünce, Lennie de, iş bulmak için benimle beraber gurbete çıktı. Çok geç­meden birbirimize alıştık.

Slim:

— Hıım, dedi.

George karşısında oturmakta olan Slim'e baktı ve o sakin, tanrıları andıran gözlerin kendisine dikilmiş oldu­ğunu gördü. Devamla:

— Ne tuhaftır, dedi. Onunla ne kadar çok eğle­nirdim. Kendine bakamayacak kadar aptal olduğu için onunla şakalar ederdim. Fakat aptallığından kendisiyle şa­ka edildiğinin bile farkına varamazdı. Aman, ne eğle­nirdim. Bu hallerini görünce kendimi onun yanında akıllı bir şey sanırdım. Hangi işi buyursam yapardı. Kendini şu yardan aşağı at desem, atardı. Bir zaman son­ra bu şakalardan artık o eski zevki duymamaya başladım. Yaptıklarıma hiç kızmazdı da. Bir gün tuttum, gebertinceye kadar dövdüm, fakat gene bana parmağını bile kaldır­madı. Halbuki isteseydi, yalnız elleriyle vücudumda ne kadar kemik varsa hepsini kırabilirdi. George'un sesi bir itiraf tonunu almaya başlıyordu.

— Bakın, onunla şakalaşmaktan neden vazgeçtim,, onu anlatayım. Bir gün birkaç kişi Sacramento Irmağı­nın kıyısında duruyordu. Bir gösteriş yapayım dedim. Hemen Lennie'ye döndüm ve “atla” dedim. Lennie hemen suya atladı. Yüzmek değil, kolunu bile kaldırmasını bilmiyordu. Yetişip kurtarmaya kadar az kalsın boğu­lacaktı. Kendisini kurtardım diye bana karşı o kadar iyi davrandı ki. Biraz evvel suya atla dediğimi tamamıyla unutmuştu. Ondan sonra artık bir daha onunla böyle şa­kalar yapmaktan vazgeçtim.

Slim:

— İyi bir insan, dedi. Zaten bir adamın iyi bir in­san olmak için muhakkak akıllı olmasına da ihtiyaç yok ya. Bana kalırsa iş bazen tam bunun tersi oluyor. Meselâ, hakikaten aklı başında bir insan alalım; göreceksin ki böylelerinin iyi bir insan oldukları nadir bir şeydir.

George masanın üstünde dağınık bir halde duran is­kambil kâğıtlarını toplayarak onları tek el iskambil için tertiplemeye başladı. Dışarıdan, yere düşen nalların pat, pat diye çıkardığı sesler duyuluyordu. Pencerelerde akşam güneşinin dört köşe şeklindeki aydınlıkları hâlâ parla­makta devam ediyordu.

George:

— Benim kimsem yok, dedi. Çok insan gördüm; çiftlikten çiftliğe yalnız başlarına gezer dururlar. Bu iyi bir şey değil. Bu insanlar hayattan zevk almıyorlar. Uzun bir müddet bu yolda yaşadıktan sonra da fena insan olu­yorlar. Alışıyorlar, hep kavga etmek istiyorlar.

Slim, George'un fikrine iştirak etti:

— Evet, fena insan oluyorlar, o kadar değişiyorlar ki kimse ile konuşmak bile istemiyorlar.

— Tabii Lennie de çok kere insanın dehşetli canını sıkar ya. Fakat insan bir kere bir arkadaşla beraber do­laşmaya alıştı mı, artık bir daha ondan kolay kolay ay­rılamıyor.

— Fena bir insan değil. Lennie'de zerre kadar fe­nalık yok; halinden anlayabiliyorum ben bunu.

— Tabii fena bir insan değil, fakat müthiş aptal olduğu için her zaman başına bir belâ geliyor. Meselâ Weed'de olduğu gibi... George durdu, hem kâğıtlardan birini çevirirken durdu. Bir tehlike sezmiş gibi duruyor ve merakla, karşısında oturan Slim'e bakıyordu. Nihayet:

— Kimseye söylemezsin değil mi? dedi.

Slim sakin bir tavırla:

— Weed'de ne yaptı? diye sordu.

— Kimseye söylemezsin değil mi?... yok, yok, tabii sen söylemezsin.

Slim tekrar:

— Weed'de ne yaptı? diye sordu.

— Ne yapacak? Günün birinde bahis konusu kızı kırmızı entari ile görüyor. Bir defa aptal piçin birisidir dedim ya, hoşuna giden bir şey gördü mü elini sürmekten zevk alır. Yalnız elini sürmek ister, o kadar. Onun için kırmızı entariyi okşayayım diye elini uzatıyor ve kız da feryadı basıyor. Lennie feryadı duyunca ne yapacağını büsbütün şaşırıyor, kızın entarisine yapışıp kalıyor. Çünkü bundan başka yapacak bir şey düşünemiyor. Her ne ise, kız feryadı bastıkça basıyor. Ben biraz uzakta bu­lunuyordum; kızın bütün bağırmalarını işittim. Bunun üzerine hemen koşarak yanlarına geliyorum. Fakat Lennie o kadar korkuyor ki, ben gelinceye kadar kızın entarisine sımsıkı yapışıp bırakmamaktan başka bir şey akıl edemiyor. Kızı bıraksın diye, o anda elime geçirdi­ğim bir çit kazığı ile kafasına bir tane indirdim. O ka­dar korkmuştu ki, kızın entarisini bir türlü bırakamıyordu. Mübarek ne de kuvvetlidir biliyorsunuz.

Slim gözlerini ona dikmiş ve hiç kırpmadan bakı­yordu. Evet der gibi başını yavaşça salladıktan sonra:

— E, sonra ne oldu? dedi.

George tek el iskambil kâğıtlarını dikkatle tertip etmeye devam ederek:

— Kız gebe kalıyor ve hemen tutuyor, polise, ır­zına tecavüz edildiğini söylüyor; derken Weed'deki adamlar bir araya geliyorlar, Lennie'yi linç etmek için her tarafı aramaya başlıyorlar. Bunun üzerine biz de bir su­lama hendeğinin içine girip, bütün gün orada su altında bekliyoruz. Ancak başımızı suyun dışına çıkarabiliyor, hendeğin kenarlarındaki çayırların arasından etrafı gözetleyebiliyoruz. Nihayet geceleyin oradan defolup kaçı­yoruz.

Slim bir müddet hiç sesini çıkarmadan durdu. Ni­hayet:

— Kıza hiç zararı dokunmadı, ha? diye sordu.

— Yok canım. Sade korkuttu, o kadar, öyle beni de yakalasa, ben de korkarım doğrusu. Fakat hiçbir yeri­ni incitmedi. Sade o kırmızı entarisine elini dokundur­mak istemiş; şu köpek yavrularını her an okşamaktan hoşlandığı gibi.

— Kötü bir insan değil, ben kötü bir insanı bir mil uzaktan görsem gene tanırım.

— Değil ya. Hem, her yap dediğim cenabet şeyi de muhakkak...

Bu sırada Lennie kapıdan içeri girmişti. Bezden ma­vi ceketini çıkarıp bir pelerin gibi omuzlarına atmış, kamburunu çıkararak yürüyordu.

George:

— Merhaba Lennie, dedi. Nasıl, köpek yavrusu hoşuna gitti mi?

Lennie nefes nefese gelerek:

— Hem kahverengi, hem de beyaz dedi, tam benim istediğim gibi. Doğru kerevetine giderek uzandı, yüzü­nü duvara çevirdi ve dizlerini karnına çekti.

George iskambil kâğıtlarını yavaşça elinden masaya bıraktı ve sert bir sesle:

— Lennie! diye seslendi.

Lennie yalnız boynunu geriye bükerek omzunun üstünden George'a baktı ve:

— Ha? Ne istiyorsun George? dedi.

— Sana şu köpek yavrusunu buraya getiremezsin demedim miydi?

— Hangi köpek yavrusu George? Bende köpek yavrusu yok ki.

George hızla Lennie'nin yanına gitti, omzundan yakaladı ve sırtüstü yatırdı. Yatağa eğilerek Lennie'nin kucağında saklamaya çalıştığı küçük köpek yavrusunu aldı.

Lennie hızla kalkıp yatağına oturdu ve:

— Ver şunu, George dedi.

— Sen şimdi hemen kalk ve şu köpek yavrusunu tekrar yuvasına götür. Onun anasının yanında yatması lâ­zım. Yoksa niyetin onu öldürmek mi? Daha dün gece doğ­muş, sen gidip onu yuvasından alıyorsun. Onu yerine götür, yoksa Slim'e söylersem sonra sana vermez.

Lennie yalvarır gibi ellerini uzattı ve:

— Ver şunu George, dedi. Yerine götüreceğim. Bir fenalık için almadım George. Vallah bir fenalık için almadım. Sade biraz okşamak istiyordum.

George köpek yavrusunu tekrar Lennie'ye verdik­ten sonra:

— Pekâlâ, dedi. Çabuk yerine götür ve bir daha da dışarı çıkarayım deme. Sonra öldürürsün de farkında bi­le olmazsın.

Lennie hiç kızmadan kapıdan dışarı fırlayıp gitti.

Slim hiç yerinden kımıldamamıştı. Sakin gözlerle kapıdan çıkıncaya kadar Lennie'yi takip ettikten sonra:

— Vay canına be, dedi, tıpkı bir çocuk gibi, değil mi? dedi.

— Tabii tıpkı bir çocuk gibidir. Bir çocuktan in­sana ne kadar fenalık gelebilirse ondan da o kadar ge­lir. Yalnız çocuktan bir farkı var, o da çok kuvvetli ol­ması. Bahse girerim ki bu gece uyumaya buraya gelmeyecektir. Samanlıkta, şu köpek sandığının yanı başında uyu­yacaktır. Varsın uyusun. Orada kimseye bir zararı do­kunmuyor ya.

Şimdi dışarısı hemen tamamıyla kararmıştı. Hademe ihtiyar Candy içeri girdi ve kerevetine gitti; ihtiyar kö­peği bin müşkülâtla onu takip etti.

Candy:

— Merhaba Slim, merhaba George, dedi. Bu ak­şam hiç biriniz nal atma oyununa gelmediniz.

Slim:

— Her akşam oynamak hoşuma gitmiyor, dedi.

Candy devamla:

— Acaba birinizde biraz viski bulunur mu? dedi. Karnım ağrıyor da.

Slim:

— Bende yok, dedi. Olsaydı kendim içerdim. Hem benim karnımın filân ağrıdığı da yok.

— Fena halde karnım ağrıyor. Biliyorum şu lânet olası şalgam o ağrıyı yapıyor. Zaten daha yemeden kar­nıma ağrı vereceğini biliyordum.

Şişman Carlson, gittikçe kararmakta olan avludan içeri girdi. Yatakhanenin öbür ucuna yürüdü ve teneke abajurlu ikinci lâmbayı yaktıktan sonra:

— Burası da cehennem gibi karanlık, dedi ve ilâve etti: Vay canına be! Şu zenci saraç nalları kazığa ne de geçiriyor ama?

Slim:

— Çok iyidir, dedi.

Carlson:

— Ne demezsin, dedi. Kimseye göz açtırmıyor. Carlson birdenbire durdu, burnunu çekerek etrafı kokla­maya başladı ve gene burnunu çeke çeke yukardan aşa­ğı köpeğe baktı ve:

— Aman Yarabbim, şu köpek de leş gibi kokuyor, dedi. Çıkar şunu buradan Candy! Ben, hayatımda ihti­yar köpek kadar fena kokan bir şey görmedim. Onu muhakkak buradan çıkarmalısın.

Candy döndü, kerevetin kenarına geldi. Kerevetten elini uzatarak pinpon köpeği sevdi. Sonra:

— Kaç zamandır yanımdadır da koktuğunun bile farkına varmıyorum, diyerek özür diledi.

Carlson:

— İyi amma, burada durmasına tahammül edemi­yorum, dedi. Gittikten sonra bile o musibet leş koku bir türlü buradan gitmiyor. Carlson, bodur bacaklarıyla iri iri adımlar atıp yürüyerek köpeğin yanına sokuldu ve yukardan aşağı bakarak:

— Ağzında tek dişi kalmamış, dedi. Romatizma­dan her tarafı tutulmuş. Artık bundan sonra onun sana bir faydası olmaz, Candy. Hattâ kendisine bile bir hayrı kalmamış artık. Neden şunu vurmuyorsun?, dedi.

İhtiyar adam, rahatı kaçmış gibi kıvranarak:

— Allah kahretsin! dedi. Ne zamandan beri yanım­da. Henüz küçücük bir yavru iken alıp büyüttüm. Büyü­yünce onunla koyun çobanlığı ettim. Candy bir iftiharla: Şimdi onu böyle görünce belki inanmazsınız, fakat ben hayatımda ondan daha yavuz bir çoban köpeği görmedim. dedi.

George:

— Weed'de iken bir adam tanırdım. Airdale cinsi bir av köpeği vardı; köpek koyun beklemesini biliyordu. Bu işi başka köpeklerden öğrenmiş.

Fakat Carlson lâfa dalıp avunacak gibi değildi:

— Bak Candy,dedi. Şu ihtiyar köpek zaten her an ıstırap çekip duruyor. Şunu dışarı çıkarıp tam kafasının arkasından vuracak olursan... Carlson eğilerek yerini gösterdi... Tam şurasından... Neyin vurduğunu bile an­lamaz.

Candy kederli, kederli etrafına bakındıktan sonra hafif bir sesle:

— Yooo, dedi. Olmaz, ben bunu yapamam. Bu kadar zamandır yanımda.

Carlson ısrar ediyordu:

— Yaşamaktan bir zevk duyduğu yok. Hem de leş gibi kokuyor. Bak ne diyeceğim. Şunu ben vurayım sana. O zaman kendin öldürmemiş olursun.

Candy bacaklarını kerevetten aşağı sarkıttı. Sinirli sinirli çenesindeki beyaz sakalının köklerini kaşımaya başladı. Nihayet hafif bir sesle:

— Ona ne kadar alıştım bilseniz, dedi. Daha henüz küçücük bir yavru iken almıştım.

— İyi amma, yaşatmakla ona karşı insanca hareket etmiş olmuyorsun ki. Bak, şu dakikada Slim'in kancığın­da bir sürü yavru var. istesen, biliyorsun, Slim onlardan bir tanesini sana verir sen de büyütürsün, öyle değil mi Slim?

Bu konuşma esnasında posta başı sakin gözleriyle ihtiyar köpeği incelemişti:

— Evet, dedi, eğer istersen yavrulardan birini de sen alabilirsin. Slim daldığı düşünceden silkinerek yeni konuşmaya başlıyor gibi idi:

— Carlson'un hakkı var Candy. Şu köpeğin artık kendisine bile bir hayrı kalmamış. Keşke onun gibi ihti­yarlayıp kötürüm kaldığım zaman beni de öldürecek bi­risi çıksa.

Candy çaresiz nazarlarla Slim'e baktı, çünkü Slim'­in fikirleri kanun demekti, ihtiyar:

— Belki canı acır. Hem ben ona bakmaktan şikâ­yet etmiyorum ki, diye bir teklifte bulunmak istedi.

Carlson:

— Ben onu o şekilde vururum ki ruhu bile duy­maz, dedi. Silâhı tam şuraya dayarım. Ayağının ucu ile yerini göstererek: Tam şuraya. Kafasının arkasına. Gö­receksin bir defa bile kımıldamayacak.

Candy bir yüzden ötekine bakarak kendisine yardım aradı. Şimdi dışarıda hava bir hayli kararmıştı. Genç bir işçi içeri girdi. Düşük omuzları ileri doğru eğilmiş, sanki sırtında gözle görünmeyen bir zahire çuvalı taşıyormuş gibi ağır, ağır topuklarına basarak yürüyordu. Kerevetine giderek şapkasını çıkardı ve rafa koydu. Son­ra raftan, adi kâğıda basılmış resimli bir dergi aldı ve masanın yanına gelerek tepesindeki lâmbanın ışığına tuttuktan sonra:

— Slim, sana şunu göstermiş miydim? diye sordu.

— Neyi göstermiş miydin?

Delikanlı derginin arka sayfasını çevirdikten son­ra masanın üstüne koydu ve parmağıyla göstererek:

— İşte şurada, şunu bir oku dedi. Slim derginin üstüne eğildi. Delikanlı:

— Haydi, yüksek sesle oku, dedi.

Slim yavaş, yavaş okumaya başladı:

— "Sayın bayım; altı yıldır derginizi okuyorum. Bana kalırsa, derginiz piyasadaki dergilerin en iyisidir. Peter Rand'ın hikâyelerini seviyorum. Bence bu adam kıyak bir hikâyeci. Siyah Süvari gibi hikâyelerden daha isteriz. Ben fazla mektup yazmaktan pek hoşlanmam. Yalnız size şunu söylemek istedim ki, fikrimce şimdiye kadar harcadığım onlukları en iyi hak eden bir dergi varsa o da sizin derginizdir."

Slim başını kaldırdı ve bir sorgu çizen bakışlarıyla bakarak:

— Neden bunu okumamı istedin? dedi.

Whit:

— Devam et, yazının altındaki imzayı da oku, dedi.

Slim okuyarak:

— "Muvaffakiyetler dilerim, William Tenner."

Slim tekrar başını kaldırarak Whit'e baktı ve:

— Neden bunu okumamı istedin, dedi

Whit bir azametle dergiyi kapadıktan sonra:

— Bill (William'ın kısası. Mütercim.) Tenner'i hatırlamadın mı? dedi. Hani üç ay kadar evvel burada çalışıyordu?

Slim biraz düşündü... Sonra:

— Şu küçük oğlan mı? diye sordu. Traktör kullanır­dı?

Whit:

— Ta kendisi, diye haykırdı. İşte o oğlan!

— Bu mektubu yazan adam o mudur, diyorsun?

— Diyorum değil, biliyorum. Bir gün Bill'le iki­miz şurada oturuyorduk. Bill'in elinde yeni gelen der­gilerden birisi vardı. Dergiye göz gezdirirken bana dedi ki: "Ben bu dergiye bir mektup yazdım, bakalım bu sa­yıda 'basmışlar mı ?" Fakat baktık o sayıya koymamışlar. Bill "Belki öbür sayıya koyacaklar" demişti. İşte niha­yet Bill'in dediğini yapmışlar. Mektup burada.

— Belli, doğru söylüyorsun. Mektup dergide işte.

George dergiyi almak için elini uzatarak:

— Hele bir görelim bakalım, dedi.

Whit tekrar mektubun bulunduğu sayfayı açtı, fa­kat dergiyi elinden bırakmadı, işaret parmağıyla mektu­bun yerini gösterdikten sonra sandık rafın yanına gitti ve dergiyi dikkatle aldığı yere koydu; sonra:

— Acaba, dedi, Bill mektubun basıldığını gördü mü, dersin. Bill'le bezelye tarlasında beraber çalışmıştık. İkimiz de traktör kullanıyorduk. Bill çok iyi bir arkadaş­tı.

Bu konuşma esnasında Carlson lâfa iştirakten çekin­mişti. O hâlâ yukardan aşağı ihtiyar köpeğe bakmakta devam ediyor. Candy de endişeli gözlerle onu gözetli­yordu. Nihayet Carlson:

— Eğer istersen, senin yerine şu ihtiyar zavallının sefaletine derhal bir nihayet vereyim de bu iş olsun bit­sin, dedi. Artık hiç tutar tarafı kalmamış. Ne yemek yi­yebiliyor, ne de gözleri görüyor; hatta bir tarafı ağrıma­dan gezemiyor bile.

Candy ümitli bir sesle:

— Ama senin silahın yok, dedi.

— Nasıl yok. Luger marka bir tabancam var. Gö­receksin hiç ama hiç acıtmayacak.

— Belki yarın olur. Yarına kadar bekleyelim.

Carlson:

— Yarına kadar beklemek için bir sebep görmüyorum, dedi. Kerevetine gitti, altından küçük çantasını çı­kardı ve içinden Luger tabancasını aldı. Sonra:

— Artık bu işe hemen bir nihayet verelim, dedi. Köpek burada leş gibi kokup dururken, bizim uyumamı­za imkân yok. Carlson tabancasını pantolonun arka cebine koydu.

Candy vaziyette belki kendi lehine bir değişme hu­sule gelir ümidiyle uzun, uzun Slim'e baktı, fakat Slim hiç oralı olmadı. Nihayet hafif ve ümitsiz bir sesle:

— Pek âlâ. Al götür, dedi. Köpeğe hiç bakmamıştı. Tekrar sırt üstü kerevetine uzandı, kollarını kavuştura­rak başının altına koydu ve gözlerini tavana dikip bak­maya başladı.

Carlson cebinden küçük bir sırım çıkardı; eğildi ve ihtiyar köpeğin boynuna bağladı. Candy'den başka herkes gözleriyle Carlson'u takip ediyordu. Carlson usul­ca köpeğe:

— Hadi evlâdım. Gel bakayım yavrum, diye seslen­di. Sonra Candy'ye dönerek af diliyor gibi:

— Hiç duymayacak bile, dedi. Candy ne kımıldamış, ne de bir cevap vermişti. Carlson sırımı çekerek:

— Hadi bakalım evlâdım, diye tekrar seslendi. İh­tiyar köpek yavaş, yavaş ve her tarafı tutulmuş bir halde ayağa kalktı ve kendisini hafif, hafif çekmekte olan tas­mayı takip etti...

Slim:

— Carlson, diye çağırdı.

— Efendim.

— Tabii ne yapacağını biliyorsun değil mi?

— Ne demek istedin, anlayamadım Slim?

Slim kısaca:

— Yanına bir kürek al, dedi.

— Haa, tabii! dediğini anlıyorum. Carlson köpeği tasmasından çekerek karanlık avluya çıkardı.

George kapıya kadar onların arkasından gitti, sonra kapıyı kapadı ve tahta mandalı sessizce sürgüledi. Can­dy, gözleri tavana dikili, kaskatı olmuş yatıyordu.

Slim yüksek sesle:

— Ön katırlarımdan birinin ayağı yaralanmış. Gi­dip biraz katran yakısı koymak lâzım, dedi. Slim'in sesi bir müddet odanın içinde çınladı ve kayıp oldu. Dışarıda hiç ses yoktu. Carlson'un ayak sesleri yavaş, yavaş kesildi. Sessizlik yatakhaneye sirayet etti. Sessizlik sürüp gidiyordu.

George kıs kıs gülerek:

— Lennie şimdi samanlıkta yavrusu ile beraber de­ğilse bende buradayım işte, dedi. Artık bir köpek yavrusu buldu ya, bir daha buraya gelmek istemez.

Slim:

— Candy, benim köpeğin yavrularından hangisini istiyorsan alabilirsin, dedi.

Candy cevap vermedi. Sessizlik tekrar odayı kapla­mıştı. Bu, gecenin ta içerlerinden gelen ve odaya yayı­lan bir sessizlikti. Nihayet George:

— Benimle biraz iskambil oynamak isteyen var mı? dedi.

Whit:

— Ben birkaç el oynarım, dedi.

Karşılıklı geçip lâmbanın altındaki masaya oturdu­lar, fakat George kâğıtları taramadı. Desteyi sinirli sinir­li köşelerinden kıvırıyordu; kurulup birbirine çarpan kâğıtların çıkardığı hafif bir ses odada bulunan herke­sin gözünü o tarafa çekti. Bunun üzerine George bu iş­ten vazgeçti. Odayı tekrar sessizlik istilâ etti. Aradan bir dakika geçti, bir dakika daha... Candy hâlâ gözleri tavana dikilmiş yatıyordu. Slim gözlerini ayırmadan bir an Candy'ye baktı, sonra başını önüne eğerek ellerine bakmaya başladı; bir eliyle ötekini tutup bastırdı ve elle­rini bu vaziyette tutmaya devam etti. Bu sırada döşeme­nin altından hafif bir kemirme sesi duyuldu ve herkes dönüp minnetle sesin geldiği tarafa baktı. Yalnız Candy gözlerini tavandan ayırmıyordu.

George:

— Şunun altında galiba bir fare var, dedi. Oraya bir kapan koymamız lâzım.

Whit nihayet dayanamayarak birden bire bağırdı:

— Carlson da neden bu kadar gecikiyor, dedi. Ye­re bir kaç kâğıt koysan, ne duruyorsun? Bu gidişle bi­zim iskambil filân oynayacağımız yok galiba.

George kâğıtları sıkıca bir deste yaptıktan sonra ar­ka yüzlerini muayene etmeye başladı. Sessizlik tekrar oda­yı kaplamıştı.

Bu sırada uzaktan bir silâh sesi duyuldu ve herkes hızla dönerek ihtiyar adama baktı. Bütün başlar ona dönmüştü.

İhtiyar adam, gözleri tavana dikilmiş olduğu hal­de bir an daha bakmakta devam etti. Sonra yavaşça yana dönerek yüzünü duvara çevirdi ve sessizce yattı kaldı.

George kâğıtları gürültüyle taradı ve dağıtmaya başladı. Whit sayı tahtasını önüne çekerek çivilerini düzelttikten sonra:

— Galiba siz ikiniz buraya sahiden çalışmaya gel­diniz, dedi.

George:

— Ne demek istediniz, anlayamadım? diye sordu.

Whit gülerek:

— Siz buraya bir cuma günü geldiniz, dedi. Pazara kadar daha çalışacak iki gününüz var.

— Neyi hesaplıyorsunuz, anlayamıyorum.

Whit tekrar gülerek:

— Böyle büyük çiftliklerde çok bulunmuş olsaydı­nız, ne demek istediğimi anlardınız, dedi. Bir çiftliği gözden geçirmek isteyen işçi, cumartesi öğleden sonra gelir. Cumartesinin akşam yemeği ile pazarın üç öğün yemeğini bedavadan yer, sonra isterse pazartesi sabahı kahvaltıdan sonra, elini bile bir şeye sürmeden ayrılıp gidebilir. Fakat siz cuma günü öğle üstü çalışmaya geldiniz. Neye karar verirseniz veriniz, gene bir buçuk gün­lük iş işlemek zorundasınız demektir.

George sâkin bir tavırla Whit'e bakarak:

— Biz bir müddet burada kalmak istiyoruz, dedi Lennie ile beraber biraz para biriktireceğiz.

Bu sırada kapı sessizce açılmış ve saraç başını kapıdan içeri uzatmıştı: Yüzü acıdan kırışmış, gözleri sabırla parlayan, zayıf bir zenci başı:

— Mr. Slim, diye çağırdı.

Slim gözlerini ihtiyar Candy'den ayırarak:

— Ne var? Ooo, Merhaba Crooks. Ne var? dedi.

— Hasta katırın tırnağı için biraz katran ısıt demiş­tin. Isıttım.

— Ha! Tabii, Crooks. Ben şimdi gelir, hayvanın ayağına sararım.

— İsterseniz ben de yaparım, Mr. Slim.

— Hayır. Ben kendim gelip yaparım. Slim ayağa kalktı.

— Mr. Slim?

— Efendim.

— Şu kocaman adam samanlıkta köpek yavrularıyla oynayıp duruyor.

— Zararı yok, bir şey yapmaz. Bir tanesini ona verdim.

— Ne de olsa size bir defa haber vereyim dedim. Onları sepetten çıkarıp okşuyor. Yavrular için bu iyi bir şey değil.

— Bir şey yapmaz. Zaten ben de şimdi seninle geli­yorum.

George oturduğu yerden başını kaldırarak:

— Slim, dedi. Eğer şu kaçık piç orada köpeklerle pek fazla oynayıp duruyorsa, tekmeyle kapı dışarı et.

Saracın arkasından Slim de çıktı.

George iskambilleri dağıttı, Whit kâğıtlarını eline alarak tetkik etmeye başladıktan sonra:

— Yeni yavruyu hiç gördünüz mü? diye sordu.

— Ne yavrusu?

Curley'in yeni karısı.

— Evet, gördüm.

— Ne şıllık bir şey değil mi?

— Daha öyle uzun boylu görmedim ki o kadarını bileyim.

Whit elindeki kâğıtları büyük bir azametle masa­ya açarak:

— Buradan ayrılmaz, gözlerinizi de dört açarsanız çok şeyler göreceksiniz, dedi. Zaten kızın bir şey sakladığı da yok ya... Ben hayatımda onun gibisini görmedim. Hiç durmadan gözü başka erkeklerde. Hatta iddiaya gi­rerim ki şu saraçla bile dalga geçmek istiyor. Maksadı nedir anlayamıyorum.

George rastgele:

— Çiftliğe geldiğinden beri hiçbir hadise oldu mu? diye sordu.

Whit'in elindeki kâğıtlarla alâkadar olmadığı belli idi. Nihayet kâğıtları masaya koydu, George kepçeleyerek elindekilere katıştırdı ve tek el iskambil açmaya baş­ladı: önce yedi kâğıt onun üstüne altı kâğıt bunların üs­tüne de beş kâğıt koydu.

Whit:

— Ne demek istediğini anlıyorum, dedi. Hayır, henüz bir şey olduğu yok. Curley, bir şey olacak diye boyuna kuşkulanıp duruyor, fakat şimdilik hepsi bu ka­dar. Ne zaman arkadaşlar burada olsalar, derhal kız da gelir. Ya Curley'i arıyordur yahut bir şey unuttu san­mıştır da onu arıyordur. Bir türlü erkeklerden ayrıla­mıyor gibi görünüyor. Curley de şüpheden nerede ise ken­di kendini yiyecek, fakat daha henüz bir şey olduğu yok.

George:

— Şu kız bir halt karıştıracak, dedi. Onun yüzün­den bir gün birisinin başı belâya girecek. O kız, her an tetikte bir hapishane oltasıdır. Şu Curley de tam başının belâsını bulmuş doğrusu. Bir sürü erkekle dolu bir çift­lik, kızların bulunacağı yer değil, hele onun gibi bir kı­zın.

— Eğer sen de bir şey tasarladınsa yarın gece bi­zimle beraber şehre gel.

— Neden? Ne olacak?

— Her zamanki şeyler. Madam Susy'nin evine gi­deceğiz. Çok güzel bir yer. Madam Susy çok komik, dur­madan latifeler savurur. Geçen cumartesi gecesi evin sa­hanlığına vardığımızda yaptığı gibi... Bize kapıyı Susy açtı ve omzunun üstünden içeriye bağırarak, "kızlar mantolarınızı giyin, bay komiser geliyor" dedi. Hiç pis lâf etmez. Evde beş kızı var.

George:

— Kaça patlıyor? diye sordu.

— İki buçuk kâğıda. İsteyen yirmi beş kuruşa bir viski içebilir. Susy'nin oturacak güzel koltukları da var. İnsan bir şey yapmak istemiyorsa, sadece bu koltuklar­dan birine oturup iki üç kadeh devirir, böylece de günü­nü geçirir. Susy buna hiç aldırış etmez. Arkadaşları ne acele getirir, ne de bir şey yapmak istemezlerse onları kapı dışarı eder.

— Belki bende gelir, evi bir görürüm.

— Tabii. Gel, ya. Dehşetli eğlenceli oluyor; Susy'­nin durmadan şakalar savurmasını söylüyorum. Bir gün meselâ: "Ben öylelerini gördüm ki" dedi, yere âdi bir kilim parçası ve gramofonun üstüne de âdi bir fennus lâmbası koydular mı, kendilerini kocaman bir salon idare ediyorum sanıyorlar. Burada Susy'nin anlatmak iste­diği ev, Clara'nın idare ettiği evdir. Susy diyor ki, "Ben siz delikanlıların ne istediğini bilirim. Benim kız­larım temizdir. Hem benim verdiğim viskide su yoktur. Eğer içinizden fennus lâmbasını görmek ve kendi ken­dini yakmak tehlikesini göze almak isteyen varsa, o ne­reye geleceğini bilir." Susy der ki, "Fennus lâmbasını seyretmekten hoşlandıkları için bir çok delikanlılar buralarda bacaklarını açarak geziyorlar."

George:

— Demek öteki evi Clara işletiyor ha? diye sordu.

— Evet. Amma biz hiç oraya gitmiyoruz. Clara bir fişeğe üç kâğıt, bir viskiye de otuz beş kuruş alıyor. Hem Susy gibi lâtifeler de savurmuyor. Fakat Susy'nin yeri temizdir, güzel koltukları da var. Sonra öyle olur olmaz herkesi de içeri almaz.

— Biz Lennie ile para biriktiriyoruz. Belki ben de sizinle beraber gelir, oturur ve bir viski içerim, fakat öyle iki buçuk kâğıdı gözden çıkarmaya niyetim yok.

— Ne yapalım, bazen insanın biraz da eğlenmesi lâzım.

Kapı açılmış, Lennie ile Carlson beraber içeri gir­mişlerdi. Lennie kimsenin dikkatini çekmemeye çalışarak usulcacık kerevetine gitti ve oturdu. Carlson kereveti­nin altına uzandı ve çantasını çıkardı. Hâlâ yüzü duva­ra dönük olan ihtiyar Candy’e bakmadı. Çantasında bulduğu küçük bir harbi ile vazelin kutusunu aldı. Bunları yatağının üstüne koydu, sonra tabancasını çıkar­dı, topunu dışarı çekti ve dolu fişekleri haznelerinden aldı. Sonra küçük harbi ile namluyu temizlemeye ko­yuldu. Tabancanın tırnağı hafif bir çıt sesiyle kilitle­nince, Candy arkaya döndü ve bir an tabancaya baktık­tan sonra tekrar yüzünü duvara çevirdi.

Carlson rastgele:

— Curley hiç buraya geldi mi? dedi.

Whit:

— Hayır, dedi. Curley'e de ne oluyor öyle kuzum?

Carlson bir gözünü kapayarak, öteki gözü ile ta­bancasının namlusunu muayene ederken,

— Sevgili karıcığını arıyor, dedi. Dışarıda gördüm, fıldır fıldır dönüp duruyordu.

Whit kinayeli, kinayeli:

— Curley zamanının yarısını karısını aramakla ge­çiriyor, öbür yarısı da karısı onu ararken geçiyor, dedi.

Bu sırada Curley birdenbire heyecanla kapıdan içeri zıpladı ve:

— İçinizde karımı gören var mı? diye sordu.

Whit:

— Buraya gelmedi, dedi.

Curley tehditli bakışlarla odanın her tarafına göz gezdirdikten sonra:

— Slim hangi cehenneme gitti? dedi.

George:

— Samanlığa gitti, dedi. Tırnağı çatlak bir katırı varmış, ayağına biraz katran yakısı yapıştıracak.

Curley'in omuzları düştü ve tabii halini aldı.

— Ne zaman gitti?

— Beş, on dakika oluyor.

Curley fırlayıp kapıdan çıktı, arkasından da kapıyı çarparak uzaklaştı.

Whit ayağa kalkarak:

— Doğrusu şunların karşılaşmasını seyretmek ister­dim, dedi. Curley günden güne kötüleşiyor, yoksa böyle Slim'in arkasından gitmezdi. Curley boksta kuvvetlidir, hem de çok kuvvetlidir. Altın Eldiven finallerine işti­rak etti. Gazete makalelerini kesmiş, saklıyor. Biraz dü­şündükten sonra:

— Ama ne olursa olsun, Slim'e ilişmese kendisi için iyi olur, dedi. Slim'in ne yapabileceğini de kimse evvelden kestiremez.

George:

— Slim'i kendi karısıyla beraber sanıyor değil mi? dedi.

— Öyle anlaşılıyor. Tabii beraber değiller. Daha doğrusu ben beraber olduklarını sanmıyorum. Fakat bir dövüş olursa seyretmek isterim doğrusu. Haydi ge­lin, biz de gidelim.

— Ben buradan bir yere kımıldamam. Hiç bir işe burnumu sokmak istemiyorum. Biz Lennie ile para bi­riktirmek zorundayız.

Carlson tabancasını temizledi, silâhını tekrar çanta­sına koydu ve çantayı kerevetinin altına sürdükten son­ra:

— Gideyim de şu kadına bir bakayım, dedi. İhti­yar Candy hâlâ sessiz sedasız yatıyor, Lennie yatağından ihtiyatlı bir vaziyette George'u seyrediyordu.

Carlson ile Whit gittikten ve arkalarından kapı ka­pandıktan sonra George Lennie'ye dönerek:

— Ne düşünüyorsun öyle? dedi.

— Ben bir şey yapmadım George. Slim, şu yavru­ları bir müddet o kadar fazla okşamazsan iyi edersin dedi. Slim, fazla okşanmak onlar için iyi değildir diyor; ben de çıkıp derhal buraya geldim. Ben uslu durdum George.

— Bunu zaten ben de biliyordum.

— Hiç canlarını acıtmıyordum. Yalnız benimkini kucağıma almış seviyordum.

— Samanlıkta Slim'i gördün mü?

— Tabii gördüm. Bana, şu yavruları bir daha okşamasan çok iyi edersin dedi.

— O kızı da gördün mü?

— Curley'in kızını mı?

— Evet. O da samanlığa geldi mi?

— Hayır. Zaten onu hiç görmedim.

— Slim'in onunla konuştuğunu hiç görmedin mi?

— Yoo. Kız samanlığa gelmedi ki.

— Pekâlâ. Bana öyle geliyor ki, o giden ahbaplar kavga filân seyredemeyecekler. Lennie, eğer bir dövüş filân olursa sen hiç karışma.

— Ben dövüş istemem. Lennie kerevetinden kalktı ve masada George'un karşısına oturdu. George âdeta makine gibi kâğıtları taradıktan sonra tek el iskambil için kâğıtları tertip etmeye başladı. Ağır ve düşünceli bir yavaşlıkla kâğıtları diziyordu.

Lennie masaya uzanarak eline resimli bir kâğıt aldı ve inceden inceye gözden geçirdikten sonra kâğıdı çe­virerek tekrar incelemeye başladı. Nihayet:

— Kâğıdın iki tarafı da bir, dedi. George, neden iki tarafı da bir?

— Bilmem. Yaparken öyle yapıyorlar. Sen gördü­ğün zaman Slim samanlıkta ne yapıyordu?

— Slim mi?

— Tabii. Hani onu samanlıkta görmüştün, sana şu köpek yavrularını o kadar çok okşama demişti.

— Haa, evet. Elinde katran tenekesi, bir de fırça vardı. Ne için bilmiyorum.

— İyi biliyor musun, o kız bugün buraya geldiği gibi samanlığa da gelmedi mi?

— Yoo! Hiç gelmedi.

George derin bir nefes aldı. Sonra:

— Ben kendi hesabıma, iyi bir kırmızı feneri her zaman tercih ederim, dedi. İnsan içeri girer ve bir çır­pıda, hem kafayı çeker ve hem de içini temizler. Hiç hır, gür de çıkmaz. Sonra, insan bütün bunların kendisi­ne kaça oturacağını da bilir. Hâlbuki buradaki sadece her an tetikte duran bir hapishane oltası.

Lennie hayran, hayran George'un sözlerini takip ediyor ve hafif, hafif dudaklarını oynatarak içinden ona yetişmeye çalışıyordu. George devamla:

— Hatırlıyor musun Lennie, hani bir Andy Cushman vardı? dedi, ilk okula gidiyordu.

— Annesi küçük çocuklara sıcak helvalar pişirirdi, o mu?

— Evet. İşte o. İçinde yiyecek bir şey bulundu mu, ne olursa olsun, hatırlayabiliyorsun. George tek el iskambil kâğıtlarına dikkatle bakıyordu. Önündeki sayı tahtasının üstüne bir as koydu, sonra bunun üstüne si­neğin ikili, üçlü ve dörtlüsünü koyarak:

— İşte o Andy, dedi, bir şıllık yüzünden şimdi, şu anda, San Quentin hapishanesinde yatıyor. Lennie parmaklarıyla hafif, hafif masanın üstüne vurarak trampet çalıyordu.

— George?

— Hah?

— Şu küçük yeri satın alıp kendi mahsulümüzle bir ağa gibi geçinmek için ne kadar zaman lâzım? Ta­bii tavşanlar da beraber?

— Bilmem. Çok para biriktirmek lâzım. Ben ucuz­ca satın alınabilecek bir yer biliyorum; tabii bedava da verecek değiller ya.

İhtiyar Candy yattığı yerde yavaş yavaş döndü. Gözleri fal taşı gibi açılmıştı. Dikkatle George'un söyleyeceklerini takip ediyordu.

Lennie:

— George, o yeri biraz anlatsana, dedi.

— Anlattım ya. Daha dün gece anlattım.

— Hadi... Bir daha anlat George.

— Peki. Burası on dönüm kadar bir yerdir. Küçük bir yel değirmeni de var. Küçük bir evi, bir de tavuk bahçesi var. Sonra bir mutfağı, bir meyve bahçesi, viş­nesi, elması, şeftalisi, kaysı ve cevizi, biraz da dutu var. Yonca için ayrıca bir yer ve yoncalığı âdeta sele boğacak kadar da bol su var. Bir de domuz ahırı var...

— Tavşanlar da George.

— Şimdilik tavşanlar için bir yer yok, ama ben sana kolaycacık birkaç kümes yaparım, sen de tavşan­ları yonca ile beslersin.

— Peki tabii. Hem de nasıl.

George'un iskambil kâğıtlarıyla meşgul elleri dur­du. Şimdi sesi gittikçe daha hararetli çıkıyordu:

— Birkaç domuz da besleyebiliriz. Vaktiyle dede­min evinde olduğu gibi, pastırma, sucuk yapmak için bir de oda yaparım; domuz kestiğimiz zaman ondan pastırma ve sucuk yapar, orada kuruturuz; sosisler ya­parız, buna benzer her şeyi yaparız. Sonra somon balığı çıkınca yüzlercesini tutar, salamurasını veya çirozunu yaparız. Ve bunları kahvaltıda yeriz. Dünyada somon balığı çirozu kadar tatlı bir şey yoktur. Meyve yetiştiği zaman toplar, konserve yaparız. Domates konservesi de yaparız; domates konservesi yapmak kolaydır. Sonra, her pazar bir tavuk veya bir tavşan keser, yeriz. Belki bir inek veya keçimiz de olacaktır; sütün kaymağı o kadar kalın olur ki, bıçakla kesmek, sonra da kaşıkla almak lâzımdır.

Lennie gözlerini dört açmış George'u takip ediyordu. İhtiyar Candy de gözleriyle onu takip ediyordu. Len­nie hafif bir sesle:

— Kendi mahsulümüzle ağalar gibi geçinir gideriz, dedi.

George:

— Tabii, dedi. Sonra, bahçede her türlü sebze... Canımız biraz viski istedi mi, hemen birkaç yumurta filân veya biraz süt alıp şehre götürür, satarız. Hep ora­da yaşarız. Oraya bağlı insanlar oluruz. Artık memleket, memleket gezip dolaşmaktan ve her zaman bunun gibi çiftliklerde bir Japon aşçısının pişirdiği yemekleri ye­mekten kurtuluruz. Ya, böyle işte. Kendi yerimiz olur; biz oraya bağlı oluruz. Böyle kerevetlerde yatmaktan kurtuluruz.

Lennie:

— Evi de anlat George, diye yalvardı.

— Peki. Küçük bir evimiz ve kendimize mahsus bir odamız olacak. Şişman, küçük bir dökme demir so­ba... Kışın sobayı hiç söndürmeden yakarız. Toprak bize yetecek kadar büyük değil, onun için çok çalışmak mec­buriyetinde kalacağız. Günde belki altı veya yedi saat... ama günde on bir saat sırtımızda arpa çuvalı taşımak mecburiyetinde olmayacağız. Bir mahsul ektik mi, biz­den başkası kaldırıp götürmeyecek. Kendi ektiğimiz mah­sulün ne olduğunu biz bileceğiz.

Lennie büyük bir istekle:

— Ya tavşanlar, dedi. Onlara ben bakacağım. Nasıl bakacağım onlara, onu da anlat George.

— Peki. Yoncalığa gidersin, yanına da bir çuval alırsın. Çuvalı ağzına kadar yonca ile doldurup eve ge­tirirsin, tavşanların kafeslerine korsun.

— Onlar da kemire, kemire yerler. Tavşanlar yem­lerini böyle yerler, ben gördüm.

George devamla:

— Her altı veya yedi haftada bir tavşanlarımız bir sürü yavru yaparlar, dedi. Böylece hem yemek, hem de satmak için bol, bol tavşanlarımız olur. Sonra yel değir­meninin etrafında uçsunlar diye, birkaç tane de güver­cin besleriz. Küçükken görmüştüm, hep değirmenin etrafında uçarlardı. George başını kaldırarak, kendinden geçmiş bir halde Lennie'nin başının üstünden arkasın­daki duvara gözlerini dikti ve:

— Ne varsa hepsi kendimizin olacak, dedi. Kimse bizi kovamayacak. Biri gelir de hoşumuza gitmezse, ona, "hadi defol buradan" diyebileceğiz, o da hele bir git­mesin de bak. Sonra bir ahbabımız çıkıp gelirse, fazla bir yatağımız olacak ve misafirimize, "Bu geceyi bizde geçirmez misiniz?" diyeceğiz, ve tabii o da kalmamazlık edemeyecek. Sonra bir av köpeğimiz, bir iki tane de alacalı kedimiz olacak, fakat kedilerin tavşan yavrularını yememelerine dikkat etmelisin, Lennie.

Lennie hızlı hızlı soluyarak:

— Hele bir tavşanlara dokunayım desinler de gö­reyim, dedi. Vallaha o melun kafalarını tuttuğum gibi kopa­rırım. Sopa ile onları şey... gebertirim. Lennie kendi kendine homurdanarak, gelecekteki tavşanların rahatını bozmak cüretinde bulunacak gelecekteki kedileri tehdit ederek yavaş, yavaş sükûnet buldu.

George kendi yaptığı tasvirin hayaliyle kendinden geçmiş oturuyordu.

Candy konuşmaya başladığı zaman, sanki ayıpla­nacak bir şey yaparken yakalanmış gibi, birdenbire ikisi de yerlerinden sıçradılar. Candy:

— Böyle bir yer acaba nerede bulunur, biliyor mu­sunuz? dedi.

George derhal ihtiyatlı konuşmak zorluğunu duy­muştu:

— Farz et ki biliyorum, bundan sana ne? dedi.

— Nerede olduğunu bana söylemeye mecbur de­ğilsiniz. Nerede olsa olabilir.

— Tabii. Doğru söyledin. Yüz yıl arasan gene bula­mazsın.

Candy heyecanla sözüne devam ederek:

— Acaba böyle bir yer için ne kadar para isterler? dedi.

George şüpheli, şüpheli Candy'yi süzerek:

— Eee... Ben olsam altı yüz kâğıda alabilirim, dedi. Yerin sahibi olan ihtiyar karı koca meteliksiz kalmıştır, sonra kocakarının da ameliyat olması lâzımmış. Ama bundan sana ne canım? Senin bizimle bir ilişiğin yok ki.

— Yalnız bir elle benden bir fayda gelmediğini biliyorum. Elimi burada, bu çiftlikte kaybettim. Onun için bana buranın temizlik işlerini verdiler. Ayrıca, eli­mi kaybettim diye de iki yüz elli dolar verdiler. Şu anda bankada ayrıca elli dolar daha birikmiş param var. Hepsi üç yüz dolar eder; bu ay sonunda elli dolar daha geliyor. Bakın ne diyeceğim. Candy istekle ileri doğru uzanarak:

— Şu işe ben de katılsam ne dersiniz? O zaman yalnız ben üç yüz elli dolar koyacağım demektir. Benden o kadar fayda gelmez, fakat isterseniz yemek yaparım, tavuklara bakarım, bahçe çapalayabilirim. Nasıl, buna ne dersiniz?

George gözlerini yarı kapatarak:

— Evvelâ bunun üzerinde biraz düşünmem lâzım, dedi. Çünkü, biz hep bu işi yalnız ikimiz yapmayı ku­rarız da.

Candy George'un sözünü keserek:

— Bir vasiyetname yazarım, öteki dünyayı boyladığım zaman kendi hissemi size bırakırım. Çünkü benim ne akrabam var, ne de bir kimsem var. Sizin hiç para­nız var mı? Varsa belki bu işi hemen yapabiliriz.

George Allah belâsını versin der gibi yere tükürerek:

— İkimizin on kâğıdımız var, dedi ve sonra dü­şünceli, düşünceli ilâve etti:

— Bak, Lennie ile beraber burada bir ay çalışır da hiç para harcamazsak, ay sonunda yüz kâğıdımız ola­cak, demektir. Seninki ile beraber hepsi dört yüz elli kâğıt eder. İddiaya girerim ki, bu para ile de bu işi kıvırabiliriz. O zaman Lennie ile ikiniz, orada bir par­ça iş yapmaya başlarsınız, ben de ayrı bir iş bulur, ka­lan parayı temin ederim; siz de bir taraftan yumurta vesair şeyler satarsınız.

— Birden üçü de sustu. Hayretle birbirlerine bakıyor­lardı. O ana kadar gerçekte hiç te inanmadıkları bu iş, şimdi gerçekleşir gibi oluyordu. Nihayet George tazimkâr bir tavırla:

— E Vallahi! dedi, bu işi muhakkak kıvırırız. Hay­retten gözleri açılmıştı. Hafif bir sesle:

— Bu işi muhakkak kıvırırız, diye tekrarladı.

Candy kerevetinin kenarına oturdu. Sinirli sinirli çolak bileğini kaşıyarak:

— Dört yıl önce sakat kaldım, dedi. Çok sürmez beni buradan sepetlerler. Artık baraka filân temizleyemeyecek bir hale geldiğim gün beni yoksullar evine göndereceklerini biliyorum. Paramı size verirsem, belki diyorum, bir iş yapamaz bir hale gelsem bile, gene ba­na bahçeyi olsun çapalattırırsınız. Evin bulaşıklarını yıkarım, buna benzer hafif işleri görürüm. Fakat hiç değilse kendi malımız olan bir yerde yaşayacağım ve kendi ma­lımız olan bir yerde çalışabileceğim. Candy acı, acı:

— Bu gece köpeğime ne yaptılar gördünüz, dedi. Artık ne kendisine, ne de başkasına ondan bir hayır gelmez dediler. Buradan sepetlendiğim zaman, keşke beni de öldürecek biri bulunsa. Fakat kimse böyle bir şey yapmaz. Gidecek bir yerim olmayacak, kendime bir daha başka bir iş de bulamayacağım. Siz buradan ayrıl­maya hazır olduğunuz gün, otuz dolar daha alacağım olacak.

George ayağa kalkarak:

— Bu işi kıvıracağız, dedi. Şu küçük, köhne yeri şöyle bir tertibe sokarız, sonra gider, orada yaşarız. George tekrar yerine oturdu. Hepsi susmuş oturuyorlar­dı; hepsi de bu konunun güzelliğiyle kendinden geçmiş, her birinin zihni, bu güzel şeyin gerçekleştirileceği is­tikbale takılmıştı.

George hayallere dalarak:

— Farz edelim bir karnaval var, dedi; veya kasabaya bir sirk gelmiş; yahut bir futbol maçı oluyor; veya her­hangi bir eğlence var. İhtiyar Candy başıyla işaret ede­rek bu fikri beğendiğini anlatmak istedi. George devam­la:

— Hemen kalkar seyre gideriz, dedi. Gidebilir miyiz diye kimseye sormayız. Sadece "Gideceğiz" der ve gideriz, ineği sağarız, sonra tavuklara biraz yem atar, gideriz.

Lennie hemen atılarak:

— Tavşanlara da biraz ot veririz, dedi. Ben onla­ra yiyecek vermeyi hiç unutmam. Bu işleri ne zaman göreceğiz, George?

— Bir ay sonra. Tam bir ay sonra. Ne yapacağım biliyor musunuz? Yerin sahibi olan şu ihtiyar karı koca­ya bir mektup yazacağım ve yeri satın alacağımızı bildi­receğim. Candy de şimdilik depozito olarak yüz dolar gönderir. Candy:

— Tabii, dedi ve ilâve etti: Evde iyi sobaları var mı?

— Tabii, güzel bir sobaları var; hem kömür yakı­yor, hem de odun.

Lennie:

— Benim köpek yavrusunu da götüreceğim, dedi. Yemin ederim ki orası hoşuna gidecek, vallaha gidecek.

Dışarıdan gittikçe yaklaşan sesler geliyordu. George çabuk, çabuk:

— Bu işi sakın kimseye açmayın, dedi. Yalnız biz üçümüz, başka kimse istemez. Sonra bizi buradan sepet­lemek için bunu bahane ederler, biz de lâzım olan para­yı biriktiremeyiz. Şimdilik, sanki ömrümüzün sonuna kadar burada sırtımızda arpa çuvalı taşımak niyetinde imişiz gibi işimize devam edelim. Sonra, bir gün ansızın patrona gideriz, paramızı alır buradan defolur gideriz.

Lennie ile Candy başlarıyla George'u tasdik ettiler; ikisi de sevinçten sırıtıyorlardı. Lennie kendi kendine:

— Sakın kimseye söyleme, dedi. Candy:

— George, diye seslendi.

— Hah?

— Şu köpeği ben kendim vuraydım keşke, George. Kendi köpeğimin öldürülmesini bir yabancıya bırakma­malı idim.

Kapı açıldı. Slim, arkasında Curley, Carlson, ve Whit olduğu halde içeri girdi. Slim'in elleri katrandan kapkara olmuştu. Kaşları çatıktı. Curley Slim'in yanın­dan hiç ayrılmıyordu. Curley:

— Bir maksatla sormadım, Slim, dedi. Şöyle, lâf olsun diye sordum.

— İyi amma, bugünlerde pek sık sorup duruyor­sun. Artık bu sorularından fena halde usanmaya baş­ladım. Sen kendi lânet olası karına sahip olamıyorsan benden ne istiyorsun? Benimle uğraşmasan iyi edersin.

Curley:

— Bir maksatla sormadım; zorum derdim bunu an­latmak, dedi. Belki görmüşsündür dedim.

Carlson:

— Neden ona o kahrolası evinde dursun diye tem­bih etmiyorsun? Onun yeri orasıdır, dedi. Eğer sen onun böyle barakadan barakaya dolaşmasına ses çıkarmazsan, çok sürmez başına öyle bir iş açarsın ki, ne yapsan pa­ra etmez.

Curley, bir kasırga gibi Carlson'a dönerek:

— Sen bu işe karışma, dedi. Eğer dışarı çıkmak is­tiyorsan o başka.

Carlson gülerek:

— Ulan puşt, dedi. Slim'in gözünü korkutmak is­tedin, fakat palavran sökmedi. Aksine Slim senin gözünü korkuttu. Sen zaten kurbağa gibi korkağın birisin. Memle­ketin en kuvvetli boksörü bile olsan gene bana vız ge­lirsin. Hele bir yaklaş da gör, şu melun kafanı koparmazsam görürsün.

Candy de sevinçle bu taarruza katıldı, iğrenen bir sesle:

— Vazelin dolu eldiven, diye söylendi. Curley hid­detle parlayan gözlerini Candy'ye dikip baktı. Sonra on­dan kayan gözleri Lennie'nin üzerinde durakladı; Lennie hâlâ alacakları çiftliğin hayaliyle neşeli, neşeli gülümsüyordu.

Curley bir av köpeği gibi birden gidip Lennie'nin başına dikildi ve:

— Ne halt etmeye gülüyorsun öyle? dedi.

Lennie şaşkın, şaşkın Curley'e bakarak:

— Hah? dedi.

Curley öfkesinden âdeta patlayarak:

— Geç bakalım karşıma, koca piç, dedi. Kalk aya­ğa. Senin gibi kocaman bir orospu oğlunu ben kendime güldürmem. Kimin korkak olduğunu ben gösteririm şimdi sana.

Lennie çaresiz nazarlarla George'a baktı ve sonra ayağa kalkarak geri geri çekilmeye gayret etti. Curley muvazenesini almış, dövüş vaziyetine girmişti. Birden sol yumruğu ile Lennie'nin suratına yandan bir yumruk indirdi, sonra sağ yumruğu ile bir tane de buruna yerleş­tirdi. Lennie dehşet ve korkudan bir feryat kopardı. Burnundan kan fışkırıyordu:

— George, diye bağırdı, söyle bana dokunmasın, George. Arkası duvara gelinceye kadar geri geri çekil­meye devam ederken, Curley onu takip ediyor ve durma­dan suratına yumruklar indiriyordu. Lennie kollarını yanında tutuyordu; kendisini müdafaa etmeyi bile ak­lına getiremeyecek kadar fena korkmuştu.

George şimdi ayağa kalkmış haykırıyordu:

— Yakala onu, Lennie! Vurmasına mani ol!

Lennie kocaman elleriyle yüzünü kapadı ve dehşet­ten bir koyun gibi melemeye başladı:

— Şunu durdur, George, diye bağırdı. Bu sırada Curley Lennie'nin midesine saldırdı ve nefesini kesti.

Slim birden sıçrayarak ayağa kalktı ve:

— Alçak herif, diye bağırdı. Onun hakkından ben geleceğim.

Fakat George elini uzatarak Slim'i yakaladı ve:

— Biraz dur, diye haykırdı. Sonra iki elini ağzına koyarak:

— Yakala Lennie! diye bağırdı.

Lennie ellerini yüzünden çekti ve etrafına bakınarak George'u aramaya başladı. Bu sırada Curley Lennie'nin gözlerine bir yumruk daha indirdi ve o kocaman yüz kanlar içinde kaldı. George bir daha:

— Yakala onu dedim, Lennie, yakala! diye haykırdı.

Curley tam bir yumruk daha indireceği sırada Len­nie elini uzatarak yumruğunu havada yakaladı. Bir da­kika sonra Curley ağa yakalanmış bir balık gibi çırpı­nıyordu. Kapalı yumruğu Lennie'nin kocaman avucu içinde kaybolmuştu. George koştu ve:

— Bırak elini Lennie, bırak! diye bağırdı.

Fakat Lennie avucunun içinde tuttuğu bu çırpınıp duran ufak tefek adamı korku ve dehşet içinde seyredi­yordu. Yüzünden kanlar akıyordu. Bir gözü yarılmış ve kapanmıştı. George Lennie'yi bir defa, bir defa daha to­katladı, fakat o hâlâ kapalı yumruğu sımsıkı tutmuş bırakmak istemiyordu. Bu k:sa zamanda Curley'in beti ben­zi kül gibi olmuş ve mücadeleleri zayıflamıştı. Nihayet durup ağlamaya başladı; yumruğu Lennie'nin kocaman avucu içinde görünmüyordu bile.

George durmadan:

— Bırak onun elini Lennie, bırak! diye bağırıyor­du. Slim, gel de bana yardım et, yoksa adamda el diye bir şey kalmayacak.

Nihayet Lennie birdenbire Curley'in elini bıraktı. Korkusundan iki büklüm olarak duvarın dibine çömeldi. Muztarip bir vaziyette:

— Sen dedin de ondan George, dedi.

Curley yere oturmuş, hayretle kemikleri parçalanan eline bakıyordu. Slim'le Carlson eğilip baktılar. Slim doğrularak dehşet içinde Lennie'ye baktı. Sonra:

— Bunu bir doktora götürmek lâzım, dedi. Galiba elinde ne kadar kemik varsa parçalanmış.

Lennie:

— Fakat ben parçalamak istemedim, diye bağırdı. Ben onu incitmek istemedim.

Slim:

— Carlson, sen git de şu atlı arabayı hazırlayıver, dedi. Soledad'a götürüp elini sardıracağız. Carlson hızlı adımlarla yürüyerek barakadan çıktı. Slim sızlanmakta o!an Lennie'ye dönerek:

— Senin bu işte bir kabahatin yok, dedi. Şu puşt zaten çoktandır bunu arayıp duruyordu. Fakat... Aman Yarabbim! Adamda nerdeyse el diye bir şey kalmayacakmış.

Slim çabucak dışarı çıkıp biraz sonra bir maşrapa ile döndü ve maşrapayı Curley'in ağzına dayadı.

George:

— Slim, şimdi bunun için bizi buradan atarlar mı dersin? dedi. Bizim biraz para biriktirmeye ihtiyacımız varda. Curley'in babası şimdi bizi kovacak mı acaba, ha?

Slim dudak bükerek gülümsedi; Sonra Curley'in ya­nına diz çökerek:

— Nasıl, lâf dinleyecek kadar aklın başına geldi mi? diye sordu. Curley başıyla evet işareti verdi, Slim:

— Pekâlâ, öyle ise beni dinle, diye devam etti. Ben elini makineye kaptırdın bileceğim. Eğer olup bitenden sen de kimseye bahsetmezsen, biz de söyleyecek değiliz. Fakat hele bir söyle de, şu adamları buradan attırmaya kalkış, biz de herkese işi olduğu gibi anlatırız. O zaman sana gülerler.

Curley:

— Kimseye söylemem, dedi. Lennie'ye bakmaktan çekiniyordu.

Dışarıda at arabasının tekerlek sesleri gelmeye baş­ladı. Slim yardım ederek Curley'i ayağa kaldırdı:

— Hadi bakalım, dedi. Carlson seni doktora götü­recek. Kapıdan çıkmasına yardım etti. Tekerlek sesleri yavaş, yavaş kesildi. Slim bir anda tekrar barakaya dön­dü ve hâlâ iki büklüm bir halde duvarın dibinde çömelmiş duran Lennie'ye baktıktan sonra:

— Şu ellerine bir bakayım hele, dedi.

Lennie ellerini uzattı.

Slim uzun bir:

— Aman Yarabbim! den sonra: Senin gibi bir ada­mı kızdırmaktan korkarım, dedi.

George atılarak:

— Lennie sadece korktu, diye izah etti. Ne yapaca­ğını bilemedi. Size onunla kimseye kavga etmemeli de­memiş miydim. Hayır, size değil, galiba Candy'ye söy­lemiştim.

Candy ciddi, ciddi başını sallayarak:

— Evet, hakikaten öyle demiştin, dedi. Daha bu sa­bah Curley arkadaşına sataştığı zaman sen, eğer şu adam kendi iyiliğini istiyorsa Lennie ile uğraşmasa iyi eder demiştin. Evet, hakikaten bana böyle söylemiştin.

George Lennie'ye dönerek:

— Bunda senin bir suçun yok, dedi. Artık korkma­na da lüzum yok. Ben sana ne dedimse sen onu yaptın. Şimdi yıkanma yerine gidip yüzünü temizlersen iyi eder­sin. Suratın berbat olmuş.

Lennie yaralı ağzıyla gülümseyerek:

— Ben dövüş istemedim, dedi. Kapıya doğru yürü­meye başladı, fakat tam kapıya varmadan geri dönerek:

— George? diye çağırdı.

— Ne istiyorsun?

— Gene tavşanlara bakabilecek miyim, George?

— Tabii. Fena bir şey yapmadın ki.

— Ben bunu isteyerek yapmadım, George.

— Peki. Şimdi defol şuradan da yüzünü yıka.





IV

Zenci saraç Crooks, koşum odasında yatardı; bura­sı, samanlığın duvarına bitişik küçük bir kulübe idi. Kü­çük odanın bir tarafında, kare şeklinde, dört çerçeveli bir pencere, ötür tarafında, samanlığa açılan dar bir tahta kapı vardı. Crooks'un kereveti, üstüne battaniyelerini yaydığı içi saman dolu uzun bir sandıktan ibaretti. Du­varın, pencerenin yanına düşen kısmına odun çiviler çakılmış ve bunlara tamir görmekte olan kırık koşum takımlar, yeni deriden kesilmiş sırımlar asılmıştı. Pen­cerenin dibinde, saraç aletlerine mahsus küçük bir tezgâh ve tezgâhın üstünde eğri bıçaklar, iğneler, pamuk iplik yumakları ve elle işler küçük bir perçin makinesi duru­yordu. Odun çivilere, ayrıca, koşum parçaları, at kılın­dan dolgusu dışarı fırlamış çatlak bir hamut, kırık bir hamut ağacı parçası ve deriden kaplaması soyulmuş bir koşum zinciri asılmıştı. Crooks, boş elma sandığını ke­revetinin yukarısına çakmıştı; içinde gerek kendisine ve gerek atlara mahsus sıra, sıra ilâç şişeleri vardı. Yerde, içinde semer cilâsı bulunan teneke kutular ve kenarından sapı dışarı çıkmış fırçasıyla, her tarafından akan katran tenekesi görünüyordu. Bunlardan başka, odanın her ta­rafına dağılmış bir vaziyette Crooks'un şahsına ait bir­çok eşya vardı, çünkü Crooks burada yalnız oturduğu için, eşyasını meydanda bırakabiliyordu. Bir saraç usta­sı ve aynı zamanda sakat bulunması dolayısıyla, burada diğer işçilerden daha devamlı idi ve şimdiye kadar ar­kasında taşıyabileceğinden fazla eşya biriktirmişti.

Crooks'un birkaç çift ayakkabısı, bir çift lâstik çiz­mesi, büyük bir çalar saati ve tek namlulu bir av tüfeği vardı. Kitapları da vardı: Yırtık pırtık bir lügat kitabı ve 1905 yılına ait Kaliforniya medeni kanununun yara, be­re içinde kalmış bir cildi. Ayrıca, kerevetinin üstündeki hususi bir rafta, parça parça olmuş resimli dergiler ve birkaç kirli kitap vardı. Kerevetinin yukarısındaki bir çiviye, parlak madeni çerçeveli kocaman bir gözlük asılı duruyordu.

Bu oda süpürülmüş ve oldukça tertipli idi, çünkü Crooks itibarını korumasını bilen, herkesten uzak duran bir adamdı. Kimse ile fazla senli, benli olmasını isteme­diği gibi, kimsenin de kendisiyle senli benli olmasına müsaade etmezdi. Çarpık bel kemiği, vücudunu sola bükmüştü; gözleri kafatasının ta derinliklerine gömül­müş ve sanki bu derinlikten ötürü şiddetle parlıyor gibi duruyordu. Sıska yüzü, siyah, derin buruşukluklarla çiz­gi, çizgi olmuştu; ince, sımsıkı dudakları yüzünün ren­ginden daha beyazdı.

Cumartesi gecesi idi. Samanlığa açılan açık kapıdan, hareket eden atların, yeri eşeleyen ayakların, samanları kemiren dişlerin sesleri ve yular zincirlerinin şıngırtıları geliyordu. Küçük bir elektrik lâmbası saracın odasında, etrafa zayıf, sarı renkte bir ışık saçıyordu.

Crooks kerevetinde oturuyordu. Gömleğinin arka­sını sıyırmıştı. Bir eliyle yağlı ilâç şişesini tutuyor, öteki eliyle yağı bel kemiğine sürerek ovuyordu. Ara sıra yağ­dan birkaç damla pembe avucuna döküyor ve gömleği­nin altından uzanarak tekrar ovuyordu. Bir aralık arka kaslarını gerdi ve ürperdi.

Bu sırada Lennie sessizce gelip açık duran kapının eşiğinde belirmiş ve geniş omuzlarıyla nerdeyse kapı açıklığını tamamıyla kapatarak, durup içerisini seyre başlamıştı. Crooks Lennie'yi görmemişti, fakat gözlerini kaldırınca birden vücudu dikleşti, suratı asıldı. Elini gömleğinin altından çekti.

Lennie, Crooks'la ahbap olayım derken, ne yapaca­ğını şaşırmış gülümsüyordu.

Fakat Crooks sert bir sesle:

— Benim odama girmeye hakkınız yok, dedi. Bu­rası benim odam. Buraya benden başka kimsenin girmeye hakkı yoktur.

Lennie yutkundu ve bu sefer gülümsemesi evvelkin­den daha fazla yaltaklanma şeklini aldı:

— Bir şey yapmıyorum ki, dedi. Şu benim köpek yavrusunu bir göreyim diye gelmiştim. Sonra lâmbanı­zın yandığını gördüm, diyerek anlatmaya çalıştı.

— Ne yapalım, lâmba yakmak benim hakkım. Hadi, şimdi odamdan çıkınız. Nasıl beni sizin yatakha­nenizde kimse istemiyorsa, ben de sizi odamda istemi­yorum.

— Neden seni istemiyorlar? diye sordu.

— Zenciyim de ondan. Onlar orada iskambil oynayabilirler, fakat ben oynayamam, çünkü ben zenciyim. Benim için leş gibi kokuyor diyorlar. Ben de sana bir şey söyleyeyim mi, asıl leş gibi kokan sizsiniz, hepiniz.

Lennie ne yapacağını şaşırarak kocaman ellerini çelimsiz bir vaziyette birbirlerine çarptı ve:

— Herkes şehre gitti, dedi. Slim, George, herkes... George bana, sen burada kalmalısın, hem de rahat otur dedi. Lâmbanızın yandığını gördüm.

— Peki ne istiyorsun?

— Hiç... Lâmbanızın yandığını gördüm. Şöyle bi­raz içeri girip otururum diye düşünmüştüm.

Crooks gözlerini dikerek bir müddet Lennie'ye bak­tıktan sonra, arkasına uzandı, duvardan gözlüğünü aldı, pembe kulaklarına yerleştirdi ve tekrar gözlerini Lennie'­ye dikti:

— Hem siz samanlıkta ne arıyorsunuz bilmem, diye şikâyette bulundu. Hayvanlardan anlamazsınız. Zaten burada, samanlıkta, bir çiftlik işçisinin bulunmasını icabettirecek bir iş yoktur. Siz hayvanlardan anlamasınız. Atlarla bir işiniz yoktur.

Lennie:

— Köpek yavrusunu, şu benim köpek yavrusunu görmeye gelmiştim, diye tekrarladı.

— Peki öyle ise gidin de yavrunuzu görün, sizi is­temedikleri bir yere girmeyin.

Lennie'nin yüzündeki gülümseme kayboldu. Bir adım daha odanın içine yürüdü, fakat George'u hatırladı ve tekrar geri geri giderek kapının yanına çekildi:

— Onlara azcık baktım, dedi. Slim bana, onları fazla okşamamalısın diyor.

— Tabii, durmadan yuvalarından alıp dışarı çıkarıyordun. Annelerinin onları alıp başka bir yere götürmediğine hayret ediyorum. Anneleri hiç aldırmıyor. Bana hiçbir şey de­miyor. Lennie tekrar kapıdan içeri girmişti.

Crooks kaşlarını çattı, fakat Lennie'nin insanı si­lâhlarından tecrit eden o gülümseyişi karşısında mağlûp oldu ve:

— Gel içeri de biraz otur bari, dedi. Mademki bu­radan çıkıp beni rahat bırakmaya pek niyetin yok, bari gir de otur. Sesinin tonu şimdi biraz daha samimi idi: Demek bütün çocuklar şehre gittiler ha?

— Evet, Candy'den başka hepsi. Yalnız o yatakhane­de oturmuş durmadan kalemini yontuyor ve bir şeyler hesap edip duruyor.

Crooks gözlüğünü düzelterek:

— Hesap mı? Candy neyin hesabını yapıyor?

Lennie âdeta bağırarak:

— Tavşanların, dedi.

— Sen hastasın. Sen adamakıllı kaçırmışsın. Hangi tavşanlardan bahsediyorsun?

— Satın alacağımız tavşanlardan, hem onlara ben bakacağım, ben ot keseceğim, ben su vereceğim, böyle işler hep bende olacak.

— Sen sahiden kaçırmışsın. Şu beraber gezdiğin adamın seni herkesten uzak tutmasına şimdi hak veriyo­rum.

Lennie sessizce:

— Yalan söylemiyorum, dedi. Biz bu işi yapaca­ğız. Küçük bir yer satın alacağız, sonra da kendi mahsu­lümüzle ağalar gibi yaşayacağız.

Crooks kerevetine biraz daha yerleşip rahat ettikten sonra:

— Otur, diye davet etti. Şu çivi fıçısına otur.

Lennie kamburunu çıkararak küçük fıçıya oturduk­tan sonra:

— Sen yalan sanıyorsun değil mi? dedi. Fakat ya­lan değil. Her kelimesi doğrudur. İstersen George'a so­rabilirsin.

Crooks o siyah çenesini pembe avucunun içine dayayarak:

— Sen hep George'la beraber geziyorsun, değil mi? dedi.

— Tabii. Biz hep beraber gezeriz.

Crooks devamla:

— Bazen o konuşur, sen de neden bahsettiğini an­lamazsın, öyle değil mi? İleri doğru uzandı ve derinden parlayan gözleriyle Lennie'ye deler gibi bakarak:

— Öyle değil mi? diye tekrarladı.

— Evet... Bazen.

— Sade O konuşur durur, sen de ne demek istedi­ğini hiç anlayamazsın, değil mi?

— Evet... Bazen. Amma... her zaman değil.

Crooks kerevetinin kenarından ileriye doğru uzana­rak:

— Ben Güney zencilerinden değilim, dedi (Amerika Birleşik Devletlerinin Güney bölgelerindeki Zen­ciler, sosyal ve ekonomik durumları bakımından Kuzey ve Batı Zencilerinden bir hayli geri kalmışlardır. Mütercim.). Ben tam burada, Kaliforniya'da doğdum. O zamanlar bizim ihtiyarın, aşağı yukarı on dönüm kadar bir tavuk çift­liği vardı. Beyaz çocuklar bizim yere, oynamaya gelir, bazen da ben onlara oynamaya giderim; bunlardan bazı­ları iyi çocuklardı. Fakat bizim ihtiyar onlarla oynadığı­mı istemezdi. Neden istemediğini, aradan uzun zaman geçtiği halde anlayamamıştım, fakat şimdi anlıyorum. Crooks biraz tereddüt etti, tekrar konuşmaya başladığı zaman sesi daha yumuşak çıkıyordu:

— O zamanlar her tarafa kilometrelerce gitseniz bir başka zenci ailesine daha rastlayamazdınız. Şimdi ise, bu çiftlikte benden başka zenci olmadığı gibi, Soledad'da da yalnız bir aile var. Crooks güldü ve:

— Bir şey söylesem, söyleyen bir zenci değil mi, boş ver diyorlar, dedi.

Lennie:

— Şu köpek yavrularının okşanabilecek kadar olmaları için acaba ne kadar zaman lâzım?

Crooks gene gülerek:

— İnsan sana güvenebilir, çünkü bilir ki söylenen­leri gidip herkese ilân etmezsin, dedi. Bir, iki hafta sürmez göreceksin, hepsi büyümüş. George ne istediğini biliyor. O durmadan konuşur, sen ise bundan hiçbir şey anlamazsın. Crooks heyecanla ileriye doğru uzanarak:

— Sana bunları söyleyen bir zenci, hem de beli çarpık bir zenci... Onun için söylediklerimin hiçbir ehem­miyeti yok, anlıyor musun? Zaten istesen de hatırlayamazsın. Kaç defa kendim şahit oldum: Bir adam diğer bir adamla konuşuyor, amma karşısındaki işitmiyor ve­ya anlayamıyormuş, bunun bir ehemmiyeti yok, asıl iş beraber hasbihâl etmeleri veya hasbıhâl etmeseler bile, beraber sessizce oturmalarıdır. Anlamış veya anlamamış, bunun bir ehemmiyeti yok, hiçbir ehemmiyeti yok. Crooks'un heyecanı gittikçe artmış ve nihayet eliyle di­zini dövmeye başlamıştı:

— George sana birtakım saçma sapan şeylerden bahsedebilir; varsın etsin, zararı yok. Onun asıl istediği şey, konuşacak bir kimse bulmaktır. Başka bir insanla beraber bulunmaktır. Bütün mesele budur. Crooks dur­du. Sesi gittikçe daha yumuşak ve daha kandırıcı bir ton alıyordu:

— Farz et ki George bir daha geri gelmedi. Farz et ki çekip kaçtı ve bir daha gelmeyecek. O zaman ne yaparsın?

Lennie'nin dikkati, bu sözleri işittikçe yavaş yavaş uyanmaya başlıyordu:

— Ne? diye sordu.

— Farz et ki, dedim, George bu gece şehre indi ve bir daha da ondan bir haber alamadın? Crooks âdeta gizli bir zafer elde etmek için ısrarda devam ediyordu:

— Bunu hele bir farz et, diye tekrarladı.

Lennie yüksek sesle:

— O bunu yapmaz, diye bağırdı. George böyle bir şey yapmaz. Ben uzun zamandır George'la beraberim. O bu gece gelecek... Fakat Lennie'nin şüphesi tahammül edebileceği gibi değildi:

— Sen ne dersin, acaba gelmeyecek mi?

Crooks'un yüzü, yaptığı işkencenin verdiği zevkle parlıyordu. Sakin bir tavırla bir fikirde bulundu:

— Bir insanın neler yapabileceğini önceden kimse kestiremez. Diyelim ki gelmek istiyor, fakat gelemiyor. Farz et ki bir şey oldu da öldü veya bir yerine bir şey oldu da gelemiyor.

Lennie bütün bunları anlamak için âdeta mücadele ediyordu. Nihayet:

— George böyle şey yapmaz, diye tekrarladı George dikkatlidir. Ona bir zarar gelmez. Şimdiye ka­dar hiçbir şey olmadı, çünkü o dikkatlidir.

— Peki amma, farz et diyorum, sade farz et ki gelmeyecek. O zaman ne yaparsın?

Lennie'nin yüzü, muhtemel bir tehlike sezerek kı­rışmaya başladı:

— Bilmiyorum, dedi ve: Hem sen ne demek isti­yorsun öyle? diye bağırdı. Buna imkân yok. George'a bir şey olmamıştır.

Crooks taarruzunu iyiden iyiye artırdı:

— Söyleyeyim mi, sana ne yaparlar? Seni aptallar hastanesine götürürler. Boynuna bir köpek gibi tasma takar bir yere bağlarlar.

Lennie'nin gözleri birden sabit bir noktaya dikildi ve gittikçe daha sessiz ve daha hiddetli bir hal aldı. Ayağa kalktı ve tehlikeli bir vaziyette Crooks'un üstüne doğru yürümeye başladı:

— George'u kim yaraladı? diye sordu.

Crooks yaklaşmakta olan tehlikeyi gördü. Kendisi­ni korumak için kerevetinin öbür kenarına çekilerek:

— Sadece farz ediyordum canım, dedi. George'un yaralandığı filân yok. Bir şey olmadı. Merak etme, bu gece gelecek.

Lennie Crooks'un tepesine dikilmiş:

— O halde ne için farz ediyordun? diyordu. Hiç kimse George'un yaralandığını farz edemez.

Crooks gözlüğünü çıkardı ve parmaklarıyla gözlerini ovarak:

— Otur canım, dedi. George'un yaralandığı filân yok.

Lennie homurdanarak tekrar çivi fıçısındaki yerine gitti ve:

— Hiç kimse George'un yaralandığından bahsede­mez, diye kendi kendine söylendi.

Crooks kibarca:

— Söylemek istediğimi belki şimdi anlayabilirsin, dedi. Senin bir George'un var. Hem de bu akşam muhak­kak geleceğini biliyorsun. Fakat bir de hiç kimsen ol­madığını düşün. Farz et ki zencisin diye yatakhaneye giremiyorsun ve remi oynayamıyorsun. Nasıl, bu hoşuna gider miydi? Farz et ki her zaman şu odaya kapanıp oturmak ve durmadan kitap okumak zorundasın. Tabii istersen hava kararıncaya kadar dışarıda nal atma oyunu oynayabilirsin, amma ondan sonra gene mecbursun kitap okumaya. Kitabın buna faydası olmuyor, insanın hep yanında bulunacak başka birisine ihtiyacı var. Crooks âde­ta ağlar gibi:

— İnsanın kimsesi olmazsa çıldıracak gibi oluyor, dedi. Adam kim olursa olsun, bunun ehemmiyeti yok, yeter ki senin yanında olsun. Crooks şimdi:

— İnsan kendini çok yalnız hissediyor, âdeta hasta oluyor, diyorum sana, diye bağırıyordu.

Lennie ürkek bir sesle:

— George gelecek, diye kendi kendini temin etti. Belki de çoktan gelmiştir bile. Ben gidip bir baksam iyi olacak.

Crooks:

— Maksadım seni korkutmak değildi, dedi. George gelecek. Ben sana kendimden bahsediyordum, insanın geceleyin şurada, yalnız başına oturduğunu ve kitap okuyarak veya düşünerek veya bunun gibi şeylerle vakit geçirmeye çalıştığını düşün. Bazen insan düşünceye dalarak düşünür, fakat bir şeyin neden öyle olduğunu veya neden öyle olmadığını kendisine söyleyecek yanında kimsesi bulunmaz. Olur ki bir şey görür fakat doğru mu­dur, değil midir bilemez. Kimseye dönüp de: Benim gör­düğümü sen de görüyor musun, diye soramaz. Bir şeye karar verip söyleyemez. Dayanacağı bir ölçü yoktur. Ben burada bazı şeyler gördüm. Hem sarhoş filân da değil­dim. Belki uykuda iken olmuştur, bilmiyorum. Eğer ya­nımda bir insan olsa, uyurken mi yoksa uyanıkken mi gördüğümü bana söyleyebilir ve o zaman da mesele kalmazdı. Fakat bu vaziyette hiçbir şey bilemiyorum. Crooks şimdi odadan karşıya, pencereye doğru bakıyor­du.

Lennie ıstırapla:

— George beni bırakıp gitmez, dedi. Biliyorum, George bunu yapmaz.

Saraç rüyalı bakışlarla sözüne devam ederek:

— Babamın tavuk çiftliğinde, küçük bir çocuk ol­duğum zamanları hatırlıyorum, dedi. İki kardeşim vardı. Her zaman yanında, her zaman orada idiler. Aynı oda­da, aynı yatakta yatardık, üçümüz de... Benim küçük bir çilek bahçem, bir de küçük bir yoncalığım vardı. Güneşli sabahlar tavukları dışarı salar, yonca tarlasına sü­rerdim. Kardeşlerim bahçe çitleri üstünde oturur, ta­vukları seyrederlerdi. Bembeyaz tavuklardı...

Anlatılmakta olan şeye karşı Lennie'nin yavaş, ya­vaş alâkası uyanmaya başlıyordu. Nihayet:

— George, tavşanlara yedirmek için yonca yetişti­receğiz diyor, dedi.

— Ne tavşanı?

— Biz tavşan alacağız, bir de çilek bahçesi yapaca­ğız.

— Sen kaçırmışsın.

— Tabii ya. İstersen George'a sor.

— Sen kaçırmışsın. Crooks hor görürcesine devam etti:

— Ben arkalarında dağarcık, kafalarında hep bu lânet fikirle yollara düşen, çiftlik çiftlik dolaşan yüzler­ce işçi gördüm, ama yüzlerce. Bir çiftliğe gelirler, çok geçmeden işlerini bırakır tekrar yollara düşerler; her birinin kafasının içinde küçük bir toprak parçası vardır. Fakat hiçbiri ona sahip olamaz. Tıpkı herkesin cenne­te gitmek istediği gibi... Herkes küçük bir toprak parçası istiyor. Ben şu odada çok kitap okudum. Ne kimse cen­nete gider, ne de kimse toprak sahibi olur. Bu sade onların boş hayalidir. Durmadan bundan bahseder durur­lar, fakat bu sade onların boş hayalidir. Crooks biraz durdu ve açık duran kapıya doğru baktı, çünkü atlar asabi asabi tepiniyor ve yular zincirleri şıngırdıyordu. Bir at kişnedi. Crooks:

— Galiba içerde birisi var, dedi. Belki de Slim'dir. Slim bazen gecede iki, üç defa buraya gelir. Slim hay­vanlardan iyi anlar. Kendi atlarına iyi bakar. Crooks bin müşkülâtla toparlanarak doğruldu ve kapıya doğru yürü­yerek:

— Sen misin Slim? diye seslendi.

Candy'nin sesi cevap verdi:

— Slim şehre gitti. Baksana, Lennie'yi gördün mü?

— Şu kocaman adamı mı söylüyorsun?

— Evet. Hiçbir yerde gördün mü?

Crooks kısaca:

— Burada, dedi. Tekrar kerevetine döndü ve yattı.

Candy kapının eşiğinde durmuş çolak bileğini kaşı­yor ve gözlerini yarı kapatarak aydınlık odanın içine bakıyordu, içeri girmek için bir teşebbüste bulunmadı:

— Bak, ne diyeceğim Lennie, dedi. Ben şu tavşan­lar üzerine bir hesap yaptım.

Crooks birden sinirlenerek:

— İstersen içeri girebilirsin, dedi.

Candy mahcup ve şaşırmış bir tavırla:

— Bilmem ki, dedi. Müsaade ederseniz, tabii.

— Hadi gir. Mademki herkes giriyor, sen de gir bari. Duyduğu memnunluğu öfkesiyle örtmeye çalışmak Crooks için zor oluyordu.

Candy içeri girdi, fakat hâlâ mahcup ve şaşırmış bir vaziyette idi. Nihayet Crooks'a dönerek:

— Ne güzel, küçücük, rahat bir yerin varmış, dedi. İnsanın böyle tamamıyla kendinin bir odası olması her­halde güzel bir şey.

— Tabii. Hele pencerenin altında bir de gübre yı­ğını olursa. Tabii, diyecek yok.

Lennie atılarak:

— Şu tavşanları anlatıyordun, dedi.

Candy asılı duran kırık boyunduruğun yanında duvara dayanarak çolak bileğini kaşıdı ve:

— Uzun zamandır şu çiftlikte bulunuyorum, dedi. Crooks da uzun zamandan beri burada, fakat daha ilk defa onun odasına giriyorum.

Crooks kederli, kederli:

— Bir zencinin odasına kimse pek gelmek istemez, dedi. Buraya şimdiye kadar Slim'den başka kimse gelme­miştir. Bir Slim, bir de patron.

Candy derhal mevzuu değiştirdi:

— Ben hayatımda Slim kadar hayvandan anlayan bir adam görmedim.

Lennie ihtiyar hademeye doğru uzanarak:

— Hani şu tavşanlar, diye ısrar etti.

Candy gülümseyerek:

— Ben hesabını yaptım, dedi. Eğer yollu yolunca iş görürsek, şu tavşanlardan biraz para yapabileceğiz.

Lennie hemen atılarak:

— Amma onlara ben bakacağım, dedi. George ba­na, onlara sen bakacaksın diyor. Söz verdi bana.

Crooks merhametsizce sözünü keserek:

— Siz sadece kendi kendinizi aldatıyorsunuz, de­di. Bunun üzerinde daha çok konuşursunuz, fakat top­rak sahibi filân olacağınız yoktur. Sen, seni uzun bir sandık içine koyup buradan götürecekleri güne kadar burada bir hademe olarak kalacaksın. Hey gidi hey, ben çok işçi gördüm. Göreceksiniz şu Lennie, iki üç hafta sürmez buradan ayrılacak ve gene yollara düşecektir. Galiba her işçinin kafasında bir parça toprak derdi var.

Candy öfkeli, öfkeli çenesini kaşıyarak:

— Göreceksiniz, biz bu işi yapacağız, dedi. George yapacağız diyor. Daha şimdiden paramız da hazır.

— Ya, öyle mi? Peki, şu anda George nerelerde acaba biliyor musunuz? Şehirde bir orospu evinde. İşte sizin paralarınızın gittiği yer orasıdır. Canım ben bunun böyle olduğunu kaç defa, ama kaç defa gördüm. Ben kafalarında bir parça toprağın hayaliyle dolaşan çok adam gördüm. Fakat onu avuçlarının içinde gördükleri hiç olmamıştır.

Candy yüksek sesle:

— Tabii herkes toprak istiyor, diye bağırdı. Herkes küçük bir parça toprak istiyor, fazla değil. Şöyle kendi malı olacak bir şey. Yerleşip oturabileceği ve kimsenin kendisini kovamayacağı bir yer. Ben şimdiye kadar böyle bir şeye sahip olamadım. Şu eyaletin hudutları içinde ekinini ekmediğim tek bir kimse kalmadı desem caiz, fakat onlar benim ekinim değildi; ekini hasat ettiğim zaman hasat da benim değildi. Ama şimdi bütün bunlar olacak, bu hususta hiç şüphen olmasın. George paramızı alıp şehre inmiş değildir. O para şimdi, şu anda banka­da yatıyor. Ben, Lennie, George. Herkesin kendine mah­sus birer odası olacak. Bir köpeğimiz, tavşanlarımız ve tavuklarımız olacak. Sütlü mısırımız, sonra belki bir inek veya keçimiz olacak. Candy tasvir ettiği tablonun verdiği heyecandan daha fazla devam edemeyerek dur­du.

Crooks sordu:

— Paramız hazır mı dedin?

— Tabii. Çoğu hazır. Pek az bir şey daha lâzım. Hepsini bu ayın içinde tamamlamış olacağız. George daha şimdiden yeri bile seçmiş.

Crooks elini arkasına uzatarak belkemiğini yokladı ve sonra:

— Şimdiye kadar böyle bir şeyi başarabilmiş bir işçi görmedim, dedi. Toprak hasretiyle nerdeyse çılgına dönmüş çok işçi gördüm, fakat her defasında ya bir oros­pu veya kumar, lâzım olan bütün parayı silip süpürmüş­tür. Crooks biraz tereddüt etti. Sonra:

—... Şey ... Eğer, dedi. Bedava çalışmak, sade bo­ğaz tokluğuna çalışmak isteyen bir kimseye ihtiyacınız olursa, gelip size yardım edebilirim. Ben o kadar da sakat değilim, istersem pekâlâ domuz gibi çalışabilirim.

— Çocuklar, içinizde hiç Curley'i gören var mı?

— Birden başlarını kapıya çevirdiler. Curley'in karısı kapıda durmuş içeri bakıyordu. Yüzü fazla boyalı idi. Dudakları biraz aralık duruyordu. Sanki koşmuş gibi sık sık nefes alıyordu.

Candy suratını ekşiterek:

— Curley buraya gelmedi, dedi.

Kız hâlâ kapının eşiğinde duruyor, bir taraftan on­lara hafifçe gülümserken, bir taraftan da elinin baş ve işaret parmaklarıyla öteki elinin tırnaklarını parlatıyor­du. Gözlerini bir yüzden öteki yüze gezdirerek baktıktan sonra, nihayet:

— Görüyorum ki bütün zayıfları burada bırakmış­lar, dedi. Sanki onların nereye gittiklerini ben bilmiyor muyum sanıyorsunuz? Hatta Curley'in bile... Hepsinin nereye gittiklerini biliyorum.

Lennie hayran, hayran kızı seyrediyordu; fakat Candy ile Crooks kızın gözlerine görünmemek için kaş­larını çatarak önlerine bakıyorlardı. Nihayet Candy:

— Mademki biliyorsun, neden Curley'in nerede ol­duğunu bize soruyorsun? dedi.

Kız hoş bir tarzda onları süzdükten sonra:

— Tuhaf şey, dedi. Birisini yakalasam, adam da yalnız olsa, onunla işim iyi gidiyor. Fakat bir de iki kişi bir araya geldiniz mi, ağzınızı bile açmak istemezsiniz. Delilik, başka bir şey değil. Tırnaklarını bıraktı ve el­lerini kalçasına dayayarak:

— Hepiniz birbirinizden korkuyorsunuz, işte ondan böyle oluyor, dedi. Ötekiler aleyhimde kullanacak bir şeyimi yakalarlar diye her birinizin ödü kopuyor.

Crooks biraz bekledi, sonra:

— Şimdi kendi evinize giderseniz herhalde sizin için daha iyi olur, dedi. Biz, kendimize bir zarar gel­mesini istemeyiz.

— Size bir zararım dokunmuyor ki. Benim de ara sıra bir kimse ile konuşmaya ihtiyacım yok mudur sanı­yorsunuz? Bütün gün o evde kendimi hapsetmekten hoşlanıyor muyum sanıyorsunuz?

Candy çolak elini dizine koyarak öteki eliyle hafif hafif onu ovmaya başladı. Sonra itham eden bir tavırla:

— Kocanız var ya, dedi. Başka erkeklerle vakit ge­çirip iş çıkarmaya ihtiyacınız yoktur.

Kız birden gözlerini parlatarak baktı ve:

— Evet, kocam var, dedi. Onu hepiniz gördünüz. Ne yaman bir adam, değil mi? Bütün gününü sevmedi­ği adamlara neler yapacağını anlatıp durmakla geçirir; işin fenası sevdiği kimse de yok... Şu kulübemsi evin içine kapanıp, Curley'in evvelâ soldan nasıl girişeceğini ve sonra o mübarek sağla nasıl yumrukları veriştirmeye başlayacağını mı dinleyeceğim sanıyorsunuz? "Bir-ki" deyip durur. "O mübarek bir-ki, sonra herif yerdedir" diyor. Kız biraz durdu, yüzünün asıklığı kayboldu ve onun yerine gittikçe canlanan bir ilgi peyda oldu:

— Baksanıza, dedi. Curley'in eline ne olmuş?

— Üçü de müşkül durumda kalmış bir halde susuyor­lardı. Candy gizlice Lennie'ye bir göz gezdirdi. Sonra, öksürerek:

— Şey..., dedi. Curley... elini makineye kaptırdı, madam. Elinin kemikleri kırılmış.

Kız bir an gözlerini dikip baktıktan sonra gülerek:

— Yok devenin pabucu! dedi. Sen bana ne satmaya çalışıyorsun? Curley bir işe başlamış fakat sonunu getirememiştir. Makineye kaptırmış... Yok devenin pa­bucu! Bakıyorum eli parçalandığından beri artık o mü­barek bir-ki usulünü kimseye tatbik edeceğinden bahsetmiyor. Kim parçaladı onun elini?

Candy suratını asarak:

— Makineye kaptırdı, diye tekrarladı.

Kız istihfafkâr bir tavırla:

— Peki öyle olsun, dedi, siz isterseniz onu himayeye çalışınız. Bana ne? Zaten sizin gibi dağarcıklı serseriler kendilerini çok doğru bir insan sanırlar. Siz beni çocuk mu sanıyorsunuz? Size şunu da söyleyeyim ki, ben iste­seydim tiyatroya girebilirdim. Hem de teklif eden yalnız bir trup değildi. Bir başka adam beni sinemaya alacağını söylemişti. Kız öfkesinden âdeta nefes, nefese gel­mişti. Devamla:

... Güya cumartesi gecesi, dedi. Herkes bir yere gitmiş, bir şeyle eğleniyor. Herkes! Ya ben ne yapıyo­rum? Şurada durmuş, bir kaç dağarcıklı mankafa ile ko­nuşuyorum. Biri zenci, biri aptal, biri de bitli ihtiyar bir teke. Hem bundan hoşlanıyorum da, çünkü başka kimse yok.

Lennie, ağzı yarı açık, kızı seyrediyordu. Crooks, zenciye has o korkunç tedafüi haysiyetinin içine çekil­mişti. Fakat ihtiyar Candy'ye bir değişiklik gelmişti. Birdenbire ayağa kalkarak oturduğu çivi fıçısını geriye doğru devirdi ve sonra öfkeli, öfkeli:

— Artık yeter, dedi. Senin burada bir işin yok, olmadığını da sana söyledik. Hem sana şunu da söyleyeyim ki, bizim gibi insanların ne değerde olduklarına dair birtakım saçma fikirlerin var. Senin şu kaz kafanda, bizim mankafa olmadığımızı anlayabilecek kadar bile akıl yoktur. Farz edelim ki bizi buradan attırdın. Evet farz edelim ki attırdın. Gene yollara düşerek, buradaki gibi, yirmi beş kuruşa başka kokmuş bir iş bulamaya çalışacağız sanıyorsun galiba. Bilmiyorsun ki bizim gi­decek kendi çiftliğimiz ve kendi evimiz var. Artık bura­da kalmak zorunda değiliz. Bizim evimiz, tavuklarımız, meyve ağaçlarımız ve buradan yüz defa daha güzel bir yerimiz var. Hem bizim dostlarımız da var, evet dostla­rımız... Belki bir zamanlar bizi buradan sepetlerler diye korkuyorduk, fakat şimdi artık korkmuyoruz. Şimdi bi­zim kendi toprağımız var, o bizim kendi toprağımızdır, oraya gidebiliriz.

Curley'in karısı Candy'ye gülerek:

— Yok devenin pabucu! dedi. Ben sizin gibi adam­ları çok gördüm. Dünyada bütün servetiniz yirmi beş kuruştan ibaret olsa, gene gidip onu iki taze mısıra har­car, sonra da oturup avucunuzu yalarsınız. Ben sizin gi­bilerini bilirim.

Candy'nin yüzü öfkesinden kızardıkça kızarmış, fakat kız sözünü bitirinceye kadar kendisini tutmaya muvaffak olmuştu. Artık şimdi meydan onundu, kibar­ca:

— Nasıl da bilememişim, dedi. Sen şimdi yolunu tutup buradan gider ve çemberini başka yerlerde çevirir­sen iyi edersin. Bizim sana söyleyecek hiçbir sözümüz yoktur. Biz kendimizin ne değerde insanlar olduğumuzu biliyoruz ve senin bunu bilip bilmediğin bizi hiç alâka­dar etmez. Onun için, şimdi şöyle gölge etmeyip, başı­mızdan çekilip gidersen, senin için herhalde daha iyi olur. Malûm ya, karısının samanlıkta bizim gibi "dağar­cıklı mankafalarla” beraber bulunuşu Curley'in hoşu­na gitmeyebilir.

Kız bir yüzden öteki yüze baktı, fakat hepsi de o­nun aleyhinde birlik olmuşlardı. Yalnız, en uzun Lennie'ye bakmış, o da nihayet ne yapacağını şaşırarak gözlerini yere indirmek zorunda kalmıştı. Kız birdenbire:

— Yüzündeki o bereleri nereden aldın? dedi.

Lennie bir suçlu gibi gözlerini kaldırıp kıza baka­rak:

— Kim, ben mi? dedi.

— Evet, sen.

Lennie Candy'ye bakarak ondan yardım bekledi, sonra başını tekrar yere eğdi ve:

— Elini makineye kaptırdı, dedi.

Curley'in karısı gülerek:

— Pekâlâ, bay Makine, dedi. Seninle sonra konu­şuruz. Ben makineleri severim.

Candy atılarak:

— Bu adamcağıza ilişme, dedi. Onunla uğraşıp bir iş karıştırayım deme. Söylediklerini George'a anlataca­ğım. George Lennie ile uğraşmana müsaade etmez.

— George da kim? Şu beraber geldiğin küçük adam mı?

Lennie sevincinden gülümseyerek:

— Evet o, dedi. O adam; hem bana tavşanlara bak­maya izin verecek.

— Eğer senin istediğin sade bu kadarsa, belki sa­na birkaç tavşan da ben bulurum.

Crooks kerevetinden kalkarak kıza döndü ve soğuk, soğuk:

— Artık yeter, dedi. Bir zencinin odasına girmeye hakkınız yoktur. Hele burada iş karıştırmaya hiç hakkı­nız yoktur. Şimdi çıkın bakayım buradan; hem de çabuk çıkın. Yoksa, patrona gider, bir daha samanlığa gelme­nizi yasak etmesini söylerim.

Kız birden nefretle Crooks'a dönerek:

— Sen bana bak, zenci, dedi. Eğer şu kocaman ağ­zını açarsan ben de sana ne yaparım biliyor musun?

Crooks ümitsizce gözlerini kıza dikip baktı, son­ra tekrar kerevetine oturdu ve kendi içine çekildi.

Kız Crooks'u durmadan sıkıştırıyordu:

— Sana ne yaparım biliyorsun değil mi?

Crooks gittikçe küçülüyor gibi duruyordu, âdeta duvara yapışmış bir vaziyette:

— Evet efendim, dedi.

— Peki, o halde haddini bil, zenci. İstersem seni ben ağaçta sallandırtmasını bilirim, hem o kadar kolay ki, kimsenin haberi bile olmaz.

Crooks kendisini küçülterek âdeta bir hiçe indirmiş­ti. Artık ne şahsiyeti ne de benliği kalmıştı... sevgi veya nefret duygularını harekete getirebilecek bir şeyi kalma­mıştı:

— Evet efendim, dedi. Sesi ahenksiz çıkıyordu.

Kız, tekrar hücum edebilmek için sanki onun bir hareket yapmasını bekler gibi, bir an Crooks'un tepesin­de dikilip durdu; fakat Crooks kızdan gözlerini ayırmış ve incinmesi mümkün her şeyini içine çekmiş, hiç kımıldamadan oturuyordu. Nihayet kız öteki iki adama döndü.

İhtiyar Candy hayran, hayran kızı seyrediyordu. Hafif bir sesle:

— Eğer bunu yapacak olursan, biz de işi olduğu gibi söyleriz, dedi. Crooks'a iftira ettiğini söyleriz.

Kız:

— Söyleyin de kahrolun, diye haykırdı. Sizin sö­zünüze kimse inanmaz. Bunu siz de bilirsiniz. Sizin sö­zünüze kimse inanmaz.

Candy yatışmıştı:

— Evet... Bizim sözümüze kimse inanmaz, diye tasdik etti.

Lennie ağlar gibi bir sesle:

— Ne olurdu George burada olsaydı, dedi. Ne olurdu George burada olsaydı.

Candy yanına giderek:

— Sen hiç merak etme, dedi. Biraz evvel arkadaşla­rın şehirden döndüklerini işittim. Belki de George şim­di yatakhaneye gelmiştir bile. Sonra Curley'in karısına, döndü ve:

— Sen şimdi evine gitsen iyi edersin, dedi. Eğer hemen şimdi gidersen, buraya geldiğini Curley'e söyle­meyiz.

Kız Candy'inin sözlerini soğukkanlılıkla tarttıktan sonra:

— Bir şey duyduğunu pek sanmıyorum, dedi.

— Ne de olsa tehlikeyi göze almazsan iyi edersin. Madem ki bana inanmıyorsun, hiç değilse ihtiyatlı hare­ketten ayrılmasan fena etmezsin.

Kız Lennie'ye dönerek:

— Curley'in elini azıcık parçaladığın için memnun oldum, dedi. Zaten bunu arayıp duruyordu. Bazen ben bile onun bir tarafını parçalamak istiyorum. Birden bire kapıdan çıktı ve samanlığın karanlıklarına dalarak göz­den kayboldu. Samanlığın içinden geçerken yular zincirlerinin sesleri duyuldu, bazı atlar sert sert nefes ver­diler, bazıları tepindiler.

Crooks, üstüne örttüğü korunma tabakalarının altın­dan yavaş, yavaş sıyrılarak tekrar meydana çıkıyormuş gibi idi:

— Arkadaşların kasabadan döndüklerini söyledin, doğru mu? diye sordu.

— Tabii, seslerini işittim.

— Ben bir şey işitmedim.

— Büyük kapının çarptığını işittim, dedi. Sonra devamla:

— Vay canına be, dedi. Curley'in karısı sessizce sıvışıp gitmesini ne de güzel biliyor. Fakat bu hususta her halde bir hayli staj yapmış olacak.

Crooks bu konu üzerinde artık bir şey söylemekten çekiniyordu.

— Artık ikiniz de şimdi giderseniz iyi edersiniz, dedi. Bir daha da buraya gelmenize müsaade edebilece­ğimi pek sanmıyorum. Zenci olan bir insan, hoşuna git­mese bile, gene bir takım haklara sahip olması lâzımdır.

Candy:

— Şu kancık sana o sözleri söylememeli idi, dedi.

Crooks mahzun mahzun:

— Zararı yok, dedi. Sizin odama girerek benimle beraber oturmanız bana kendimi unutturdu, yoksa kızın dediği doğru.

Ahırda atlar sert sert nefes verdiler, zincirler şıngırdadı ve bir ses:

— Lennie. Hey Lennie. Samanlıkta mısın? diye çağırdı.

Lennie:

— George gelmiş, diye haykırdı ve:

— Buradayım George, şurada, diye cevap verdi.

O anda George kapı çerçevesinin ortasında belir­mişti. Azarlar gibi bakarak:

— Crooks'un odasında ne arıyorsunuz? dedi. Bu­raya gelmemeli idiniz.

Crooks başıyla selamlayarak:

— Onlara söyledim, fakat gene de girdiler, dedi.

— Neden kapı dışarı etmedin?

— O kadar ehemmiyet vermek istemedim. Lennie iyi bir insan.

Candy birden uyanarak:

— Ha, George, dedi. Ben uzun uzun hesap ettim. Şu tavşanlardan nasıl bir miktar para kazanabileceğimizi bile hesapladım.

George kaşlarını çattı ve:

— Bundan kimseye bahsetmeyiniz demiştim sanı­rım, dedi.

Candy bu kabahatinden ötürü müteessir oldu ve:

— Crooks'tan başka kimseye söylemedik, dedi.

— Her ne ise. Hadi, ikiniz de çıkın buradan baka­yım. Tövbe yarabbim, neredeyse bir dakika bile bir yere ayrılamayacağım.

Candy ile Lennie kalkarak kapıya doğru yürüdüler. Crooks Candy'ye arkadan seslenerek:

— Candy! dedi.

— Ha?

— Bahçe kazmak falan gibi işler için sana söyledik­lerimi hatırlıyor musun?

— Evet. Hatırlıyorum.

— Boş ver. Şaka ediyordum. Lâf olsun diye söyle­dim. Ben öyle yerlere gitmek istemem.

— Peki. Mademki öyle istiyorsun... Allah rahatlık versin.

Üç adam kapıdan çıkıp gittiler. Samanlığın için­den geçerken atlar sert sert nefes verdiler, yular zincir­leri şıngırdadı.

Crooks kerevetine oturdu ve bir müddet kapıya bak­tıktan sonra, uzanarak ilâç şişesini aldı. Gömleğinin ar­kasını çekip çıkardı, pembe avucuna ilâçtan bir parça koydu, sonra elini arkasına uzatarak, yavaş yavaş belini ovmaya başladı.





V

Büyük samanlığın bir tarafına yığılmış olan yeni ot, tavana kadar yükseliyor ve bu yığının yukarısında, tavandaki makarasına asılı dört dişli Jackson marka bir yaba duruyordu. Ot tıpkı bir dağ yamacı gibi, saman­lığın öbür tarafına doğru gittikçe alçalıyor ve bu kı­sımda, henüz yeni mahsulle dolmamış düz bir yer bu­lunuyordu. Yanlarda hayvan yemlikleri görünüyor ve bölmelerden atların başları göze çarpıyordu.

Pazar günü öğleden sonra idi. Dinlenmekte olan atlar son kalan bir kaç tutam ottan azar azar koparıyor, tepiniyor, yemliğin odununu ısırıyor ve yular zincirlerini şıngırdatıyorlardı. İkindi güneşi samanlığın tahta duvar­larının çatlakları arasından içeri süzülüyor ve parlak çizgiler halinde ot yığınının üstüne vuruyordu. Havada kara sineklerin vızıltıları, ikindi vaktinin uyuşukluk getiren devamlı uğultusu vardı.

Dışarıdan, demir kazığa çarpan nalların çınlamaları ve oynayan, cesaret veren, alay eden erkeklerin bağrış­maları geliyordu.

Yalnız Lennie samanlıkta idi; samanlığın henüz ot­la dolmamış olan kısmında, yemliklerden birinin altın­da, bir tahta sandığın yanında otların üstünde oturu­yordu. Evet, Lennie otların üstünde oturuyor, önünde duran küçük bir ölü köpek yavrusuna bakıyordu. Lennie uzun zaman baktıktan sonra, kocaman elini uzatarak köpek yavrusunu okşamaya başladı. Elini bir baştan öbür başa kadar sürerek okşuyordu.

Lennie hafif bir sesle köpek yavrusuna:

— Zorun neydi de böyle öldün sanki? diyordu. Sen fareler gibi ufacık da değilsin. Hem seni o kadar fazla da hoplatmadım. Hayvanın başını bükerek yukarı kal­dırdı, dikkatle yüzüne baktı ve sonra:

— Eğer George senin öldüğünü haber alırsa, bel­ki de tavşanlara bakmama izin vermez, dedi.

Otların içinde küçük bir çukur açarak köpek yavrusunu oraya koydu, sonra üstünü gözle görülmeyecek şekilde otla örttü; fakat yaptığı bu küçük tümseğe gözlerini dikip bakmaya devam etmekten kendini alamadı. Nihayet:

— Bu, o kadar fena bir iş değil ki kaçıp çalılığın içinde gizleneyim, dedi. Yok! yok! Bu öylesi değil. George'a onu ölü buldum derim.

Köpek yavrusunu tekrar otların altından çıkar­dı ve dikkatle gözden geçirdi, sonra kulaktan kuyruğa kadar okşamaya başladı. Kederli kederli sözüne devam ederek:

— Fakat anlayacak, dedi. George her zaman anlar. "Sen yaptın, boş yere bana yutturmaya çalışma" diyecek. Sonra da, "İşte bunun için ben de sana tavşanlara bak­mak için izin vermeyeceğim" diyecek.

Lennie birden bire kızarak:

— Allah belânı versin senin, diye bağırdı. Zorun neydi de ölüverdin sanki? Sen fareler gibi ufacık değil­sin ki. Köpek yavrusunu yerden aldı ve fırlatıp attıktan sonra arkasını ona çevirdi. Şimdi dizlerinin üstüne eğil­miş oturuyor ve kendi kendine:

— Şimdi tavşanlara bakamayacağım. Bana izin vermeyecek artık, diye fısıldanıyordu. Kederinden ileri geri sallanmaya başladı.

Dışarıdan, demir kazığa çarpan nalların çınladığı duyuldu, sonra bunu koro halinde küçük bir bağrışma takip etti. Lennie kalkarak köpek yavrusunu geri ge­tirdi, otların üstüne koydu ve kendisi de oturdu. Tekrar yavruyu okşamaya başlayarak:

— Demek ki daha sevilecek kadar olmamıştın, dedi. Daha o kadar büyümediğini bana kaç defa, ama kaç defa söylediler. Bu kadar kolay ölüvereceğini bilmiyor­dum. Parmaklarıyla hayvanın düşük kulaklarını okşayarak:

— Belki George bir şey demez, dedi. Şu lânet olası kancık yavrusu yumurcak George'un bir şeysi değildi, ya.

Bu sırada Curley'in karısı en sondaki bölmeden do­laşarak içeri girmişti. Fakat gelişi o kadar sessiz olmuş­tu ki, Lennie onu görmemişti. Arkasına şık basma en­tarisini, ayağına kırmızı tavus tüyünden ponponlu iskar­pinlerini giymişti. Yüzü boyalı ve küçücük sucuk bukle­ler yerli yerinde idi. Lennie başını kaldırıp onu görün­ceye kadar kız Lennie'ye bir hayli yaklaşmış bulunu­yordu.

Lennie birden bozguna uğrayarak, parmaklarıyla kuru otları kazıyıp köpek yavrusunun üstünü örtmeye çalıştı. Sonra başını kaldırıp asık bir suratla kıza baktı.

Kız:

— Nedir o öyle, çocuğum? dedi.

Lennie sert ve keskin nazarlarla kıza baktı:

— George bana, seninle hiç bir ilişiğim olmayacak diyor... Ne konuşmak, ne de bir şey.

Kız güldü:

— Sana her şeyi George mu emreder?

Lennie kızdan gözlerini indirerek otlara bakmaya başladı:

— Eğer onunla konuşur veya bir şey yaparsan, tavşanlara bakamazsın diyor.

Kız usulca:

— Curley kızacak diye korkuyor o, dedi. Ama şim­di Curley'in bir eli sargıda. Hem sana kabadayılık etmek isterse, bu sefer öteki elini de kırabilirsin: Makineye kaptırdı dediğin zaman sanma ki bana yutturdun.

Fakat Lennie bu manevralara yanaşmıyordu:

— Olmaz efendim, ben seninle ne konuşurum, ne de bir şey.

Kız Lennie'nin yanında otların üstüne diz çöktü:

— Dinle, dedi; millet bir nal atma müsabakası ter­tip etmişler, herkes onun başındalar. Daha saat dört ya var ya yok. Kimsenin oyunu bırakıp da bir yere ayrıla­cağı yok. Neden seninle konuşamayacakmışım? Hiç kimse ile konuşmaya fırsat bulamıyorum. Yalnızlıktan fena halde bunalıyorum.

— İyi ama, ben seninle ne konuşmaya izinliyim, ne de bir şeye.

— Yalnızlıktan canım sıkılıyor. Sen herkesle konu­şabilirsin, fakat ben Curley’den başkasıyla konuşamıyorum. Konuşursam kızıyor. Nasıl, sen kendin hiç kimse ile konuşmadan durabilir misin?

— Zaten bana izin yok ki. George, başıma bir belâ gelir diye korkuyor.

Kız:

— Orada ne saklıyorsun, diyerek konuyu değiştir­di.

İşte o zaman Lennie'nin bütün ıstırapları yeniden tazelendi. Mahzun, mahzun:

— Benim o köpek yavrusu, dedi. Benim küçük kö­pek yavrusu. Sonra üstündeki otları kaldırdı.

Kız:

— A, ölmüş, diye bağırdı.

— O kadar küçükmüş ki... Ben sade onunla oynu­yordum... Derken beni ısıracakmış gibi davrandı... Ben de ona vuracak gibi yaptım... Sonra... sonra vurdum. Bir de baktım ki ölmüş.

Kız:

— Sen hiç üzülme, diyerek Lennie'yi teselli etti. Bir köpek yavrusundan ne çıkar, istersen bir baş­kasını bulmak çok kolay. Bütün memleket köpek yavrusu ile dolu.

Lennie mustarip bir halde:

— Asıl mesele o değil, diye izah etmek istedi. George şimdi bana tavşanlara bakmak için izin vermeyecek de.

— Neden?

— Eğer bir daha fena işler yaparsan, tavşanlara bakmana izin vermem demişti.

Kız biraz daha Lennie'ye sokularak, sinirleri yatış­tırıcı bir sesle konuşmaya başladı:

— Sen benimle konuştuğun için hiç merak etme. Bak dinle, dışarıda millet nasıl bağırıp duruyor. Müsa­bakada kazanan dört dolar alıyor. Oyun bitinceye kadar kimsenin oradan bir yere ayrılacağı yok.

Lennie ihtiyatlı davranarak:

— Eğer George seninle bu şekilde konuştuğumu görecek olursa, dünyanın kaç bucak olduğunu gösterir bana, dedi. Öyle söyledi.

Kızın yüzünde birden bir öfke belirdi ve:

— Benim ne kusurum var? diye bağırdı. Benim kimse ile konuşmaya hakkım yok mu ha? Hem onlar beni ne sanıyorlar ha? Sen iyi bir adamsın. Seninle ne­den konuşamayacakmışım anlamıyorum. Sana bir fenalık yapmıyorum ki.

— George, o kız bizim başımıza bir felâket geti­recek diyor.

— Amma da saçma şey ha! Şurada benim sana ne zararım dokunuyor? Ömrüm nasıl geçiyor galiba hiç birinin umurunda değil. Fakat sana şunu da söyleyeyim ki, ben bu şekilde yaşamaya alışkın değilim. Şimdiye kadar ben de çoktan bir şey olmuştum. Kuşkulu kuş­kulu sözüne devam ederek:

— Belki daha olabilirim de, dedi. Sonra, dinleyici­sini hemen alıp götüreceklerinden korkarak acele edi­yormuş gibi, sözleri, âdeta anlatmak ihtirasına tutulmuşçasına ağzından dökülmeye başladı.

— Salinas'ta oturuyorduk, dedi. Oraya ben pek küçük iken gelmişiz. Her ne ise, bir gün şehre bir ti­yatro geldi ve aktörlerden birisiyle tanıştım. Bana, aynı trupa girebileceğimi söyledi. Ama annem bırakmadı. Çünkü daha on beş yaşındasın, dedi. Fakat adam gele­bilirsin diyordu. Onlarla gitmiş olsaydım, şimdi burada ömrüm böyle geçmezdi, bunu iyi bil.

Lennie köpek yavrusunu ileri, geri okşayarak:

— Biz küçük bir yer satın alacağız... Tavşanlar da... diye anlatmaya başladı.

Fakat kız sözünün kesilmesine fırsat vermeden hızla kendi hayatını anlatmaya devam etti:

— Bir başka sefer, bir adamla daha tanıştım. Bu adam sinemalarda çalışıyordu. Bir gün beni Dereboyu Dans Palası'na götürdü. Beni sinema artisti yapacağını söyledi. Bana, sen tam sinema için yaratılmışsın dedi. Hollywood'a gider gitmez bana mektup yazarak vaziyeti bildirecekti. Kız söylediklerinin tesir edip etmediğini anlamak için yakından Lennie'ye baktı, sonra devamla:

— O mektup bir türlü elime geçmedi, dedi. Fa­kat hâlâ onu annemin çaldığını sanıyorum. Tabii ben de, bana bir istikbal vaadetmeyen, ne de bir şey olmama im­kân olmayan bir yerde, hele mektuplarımın çalındığı bir yerde duracak değildim. Hem çaldın mı diye anneme sordum da; fakat hayır dedi. Sonra Curley ile evlendim. Kendisine, o gece Dereboyu Dans Palası'na gittiğimiz zaman rastladım. Dinliyor musun?

— Ben mi? Tabii.

— Bütün bunlardan şimdiye kadar kimseye bahset­medim. Belki söylemek doğru olmazdı. Fakat Curley'den hoşlanmıyorum. O iyi bir insan değil. Artık bütün sırrını Lennie'ye açmış olduğu için ona daha fazla sokuldu ve yanına oturdu:

— Sinemaya girebilecektim, güzel elbiselerim ola­caktı. Yıldızların giydikleri gibi, bütün o güzelim elbi­seler... Büyük lüks otellerde oturabilecek, fotoğraflar aldırabilecektim. Filmlerin gala geceleri yapıldığı zaman ben de gidebilecek, radyolarda konuşabilecektim; sine­ma artisti olduğum için bütün bunlara beş para bile harcamayacaktım. Hem yıldızların giydiği gibi, bütün o güzel elbiseler... Çünkü adam bana, sen tam sinema artisti olmak için yaratılmışsın diyordu. Başını kaldırıp Lennie'ye baktı, sonra artistlik yapabileceğini göstermek için, kol ve eliyle muhteşem küçük bir jest yaptı. Parmak­ları, bileğinin kıvrılan hareketlerini takip ediyor ve kü­çük parmağı bir azametle dimdik duruyordu.

Lennie derin bir nefes aldı. Dışarıdan, demir kazı­ğa çarpan bir nalın çınlayan sesi duyuldu ve bunu koro halinde bir alkış sesi takip etti. Curley'in karısı:

— Birisi nalı kazığa geçirdi, dedi.

Şimdi, güneş gökte alçaldıkça, içerdeki ışık yavaş yavaş yükseliyor, güneş huzmeleri samanlığın duvar­larına tırmanıyor, yemliklerin üstüne ve atların başları­na vuruyordu.

Lennie:

— Şu köpek yavrusunu buradan çıkarıp bir yere atsam, belki George'un hiç haberi olmaz, dedi. O zaman hiç zorluk çıkmadan tavşanlara bakabilirim.

Curley'in karısı öfkeli, öfkeli:

— Sen de tavşanlardan başka bir şey düşünmez mi­sin hiç? dedi.

Lennie bıkmadan anlatıyordu:

— Biz küçük bir yer alacağız. Bir evimiz, bir bah­çemiz, bir yoncalığımız olacak; yonca dediğim tavşanlar içindir. Yanıma bir çuval alacağım, ağzına kadar yonca ile dolduracağım sonra götürüp tavşanlara vereceğim.

— Sen neden tavşanlarla bu kadar fazla aklını bozmuşsun?

Lennie bir karara varabilmek için iyice düşünmek zorunda kaldı. Sonra tedbirli bir hareketle kıza sokul­maya başladı, öyle ki, neredeyse onunla göğüs göğse gelmişti:

— Ben güzel şeyleri okşamaktan hoşlanırım, dedi. Bir gün bir panayırda, şu uzun tüylü tavşanlardan bir­kaç tane görmüştüm. Ne güzel şeylerdi bilsen. Bazen fareleri bile sevip okşadığım oldu, fakat daha iyi bir şey bulmak mümkün olduğu zaman onu yapmam.

Curley'in karısı biraz Lennie'den uzaklaşarak:

— Sen kaçıksın galiba, dedi.

Leınnie bütün samimiyetiyle izah etti:

— Hayır, değilim George değilsin diyor. Ben güzel şeyleri parmaklarımla sevip okşamasını severim, yumuşak şeyleri...

Kıza tekrar bir parça itimat gelmişti:

— Kim sevmez ki, dedi. Onu herkes sever. Ben de ipeklilere, kadife kumaşlara elimi sürmekten hoşlanı­rım. Sen de kadifeye elini sürmekten hoşlanır mısın?

Lennie zevkinden kıkır, kıkır gülerek:

— Tabii, hem de nasıl, diye neşe ile bağırdı. Hem bir zamanlar bende bir parça vardı. Bir bayan bana bir parça vermişti, o bayan da... benim öz teyzem Clara idi. Onu bana o vermişti... Şöyle, şu büyüklükte bir parça. Şimdi o kadife yanımda olsaydı ne iyi olurdu. Birden kaşlarını çatarak:

— Ama kaybettim, dedi. Uzun zamandır onu gör­müyorum.

Curley'in karısı Lennie'ye gülerek:

—Sen kaçırmışsın, dedi. Ama iyi bir insana benziyorsun. Tıpkı kocaman bir bebek gibisin... Fakat in­san ne demek istediğini anlar gibi oluyor. Bazen ben de saçlarımı yaparken şöyle oturur onları okşar dururum, çünkü o kadar yumuşaktır ki... Nasıl yaptığını göstermek için parmaklarını başının tepesindeki saçların üstünde gezdirdi. Kendinden memnun bir halde:

Bazı kimselerin saçları sert olur, dedi. Meselâ Curley'in saçları demir teller gibidir. Fakat benimki yu­muşak ve incedir. Çünkü ben saçlarımı çok fırçalarım. Fırçalamak saçları inceltir. Bak... Şuraya bir elini sür. Kız Lennie'nin elini alarak başına koyduktan sonra:

— Tam şuraya bir elini sür de bak, göreceksin ne kadar yumuşak, dedi.

Lennie kocaman parmaklarıyla hemen kızın saçla­rını okşamaya koyuldu.

— Ama saçlarımı bozma.

Lennie:

— Oh! Ne güzel, dedi ve daha kuvvetli okşamaya başladı:

— Oh! Ne güzel.

— Dikkat et, saçlarımı bozacaksın. Sonra kız öf­keli, öfkeli:

— Bırak artık, yeter, saçlarımı berbat edeceksin, diye bağırmaya başladı. Başını birden yana çekti, fakat Lennie'nin parmakları saçlarını sımsıkı yakaladı ve bı­rakmadı.

Kız:

— Bırak! diye bağırdı. Bırak diyorum sana!

Lennie bozguna uğramıştı. Yüzünün çizgileri kar­makarışık bir şekil almıştı. Nihayet kız bir çığlık ko­pardı, ve Lennie de öteki eliyle kızın ağız ve burnunu birden kapadı:

— Ne olur, yapma, diye yalvardı. A! Ne olur öyle yapma. Sonra George kızacak.

Kız Lennie'nin elleri altında şiddetle çırpınıp du­ruyordu. Ayaklarıyla otları dövüyor ve serbest kal­mak için kıvranıyordu. O sırada Lennie'nin eli altından boğuk bir çığlık koptu. Lennie korkusundan ağlamaya başladı:

— A! Ne olur, bir daha yapma! diye yalvardı. Sonra George bana, gene fena bir iş yaptın diyecek. Tavşanlara bakmama izin vermeyecek. Lennie biraz elini oynatır gibi oldu, fakat kızın boğuk feryadı duyuldu. Bunun üzerine Lennie öfkelenerek:

— Yapma işte, dedi. Öyle bağırma diyorum sana. Tam George'un dediği gibi başıma bir belâ açacaksın. Artık bir daha öyle yapma. Fakat kız mücadeleye de­vam ediyordu. Gözleri dehşetten çılgına dönmüştü. O sırada Lennie kızı sarsakladı, çünkü artık ona kız­mıştı:

— Öyle bağırıp durma, dedi ve bir daha sarsakla­dı. Kızıın vücudu sudan çıkmış bir balık gibi çırpındı. Sonra durdu ve bir daha kımıldamadı, çünkü Lennie kızın boynunu kırmıştı.

Lennie yukardan aşağı kıza baktı, yavaş, yavaş eli­ni kızın ağzından çekti ve kız hiç kımıldamadan olduğu yere yattı. Lennie:

— Bir yerini incitmek istemiyorum, dedi. Fakat bağırırsan sonra George kızar. Kızın cevap vermediği­ni, kımıldamadığını görünce, eğilerek yakından baktı. Kızın kolunu tutup kaldırdı ve bırakıp düşürdü. Bir an şaşkına dönmüş gibi oldu. Sonra dehşet içinde kendi kendine fısıldamaya başladı:

— Ben fena bir iş yaptım. Ben fena bir iş daha yaptım.

Kocaman hantal elleriyle otları eşeleyerek kızın üs­tünü biraz olsun örtmeye çalıştı.

Bu sırada samanlığın dışından, oyundaki adamla­rın hep birden bağırdıkları ve demir kazığa çarpan nal­ların çift sesle çınladığı duyuldu. Lennie dışarıdaki âlemden daha ilk defa haberdar oluyordu. Otların üs­tüne kapanarak etrafını dinlemeye başladı. Sonra:

— Ben hakikaten fena bir iş yaptım, dedi. Bunu yapmamalı idim. Şimdi George kızacak. Fakat... Bana, ben gelinceye kadar çalılığın içinde gizlen demişti. Şimdi kızacak. Ben gelinceye kadar çalıların içinde... Evet öyle demişti. Lennie tekrar ölü kıza baktı. Köpek yavrusu kızın yanında duruyordu. Onu yerden aldı ve sonra:

— Bunu uzak bir yere atacağım, dedi. Zaten işler bunsuz yeter derecede berbat. Köpek yavrusunu ceketi­nin altına soktu, sonra sürüne sürüne samanlığın ahşap duvarına kadar yürüdü ve tahtaların arasındaki çatlak­lardan dışarıya, nal oyunu oynanan taraflara doğru bakarak etrafını gözetledi. Sonra tekrar sürünerek en son­daki yemliğin yanından dolaştı ve gözden kayboldu.

Bu zamana kadar güneş huzmeleri yükselerek du­varlara vurmuş, samanlığın içindeki aydınlık yavaş ya­vaş azalmaya başlamıştı. Curley'in karısı sırtüstü yerde yatıyordu. Vücudu otlarla yarı gömülmüştü.

Samanlığın içi çok sessizdi; ikindi vaktinin sessiz­liği bütün çiftliğe yayılmıştı. Hatta atılan nalların çın­laması, oyundaki adamların sesleri bile gittikçe daha sessiz çıkıyormuş gibi geliyordu. Dışarıda henüz gün kararmadan, samanlığın içindeki hava alacakaranlık olmuştu. Bir güvercin uçarak açık duran samanlık kapısından içeri girdi ve içerde bir daire çizdikten sonra tekrar uçup gitti. Bu sırada, ağır, sarkık memeleriyle, sıska ve upuzun bir dişi çoban köpeği en sondaki böl­meyi dolaşarak içeri girdi. Daha yavrularının bulundu­ğu sandığa yarı mesafede iken, birden Curley'in karısı­nın ölü kokusunu aldı ve belkemiği boyunca tüyleri diken diken oldu. Ağlar gibi sesler çıkardı ve iki büklüm olarak sandığa doğru yürüdü, içine atladı ve yavruları­nın arasına karıştı.

Curley'in karısı, sararmış kuru otların yarı örtüsü altında yerde yatıyordu. Hainlik, gizli plânlar, halinden şikâyet ve başkalarından ilgi görmek için duyduğu şid­detli arzu... Bunların hiçbirisinden yüzünde eser kal­mamıştı. Şimdi çok güzel ve sade bir hali vardı; yüzü tatlı ve taze idi. Allıklı yanakları ve boyalı dudakları şimdi onu, canlı imiş ve hafif bir uykuya dalmış gibi gösteriyordu. Bukleler, o küçücük sucuklar, başının gerisinde otların üstüne dağılmış ve dudakları hafifçe aralık kalmıştı.

Bazen olduğu gibi, bir an kadar bir zaman duralayıp oyalandı ve sonra bir andan çok daha fazla bir zaman olduğu yerde kaldı. Hem sesler de, hareketler de bir andan fazla, hem pek fazla bir zaman durup sustular.

Sonra zaman tekrar yavaş, yavaş uyandı ve tembel tembel ilerlemeye başladı. Yemliklerin öbür tarafında, atlar tepindi ve koşum zincirlerinin sesleri duyuldu. Dışarıda, işçilerin sesleri daha yüksekten ve daha açık olarak duyulmaya başladı.

En sondaki bölmenin yanından ihtiyar Candy'nin sesi geldi:

— Lennie! diye çağırdı. Hey, Lennie! Burada mı­sın? Ben biraz daha hesap ettim. Bak ne yapacağımızı sana anlatayım, Lennie. İhtiyar Candy en sondaki böl­menin yanında görünmüştü. Tekrar:

— Hey, Lennie! diye çağırdı. Sonra birden bire durdu, vücudu sertleşip dikleşti. Kılsız çolak bileğiyle beyaz kısa sakalını kaşıyarak Curley'in karısına:

— Burada olduğunuzu bilmiyordum, dedi.

Kız cevap vermeyince birkaç adım daha yaklaştı ve:

— Burada uyumanız doğru değil, diyerek ayıpladı. Fakat o sırada kızın yanına gelmişti. Birden:

— Aaa, aman Yarabbim! dedi. Çaresiz nazarlarla etrafına bakındı ve sakalını kaşımaya başladı. Sonra yerinde havaya sıçradı ve hızla samanlıktan çıkıp gitti.

Fakat şimdi artık samanlıkta hareket başlamıştı. Atlar tepiniyor, sert sert soluyor, altlarına serili samanları ağızlarına çalıp çiğniyor ve koşum zincirlerini şıngırdatıyorlardı. Candy bir anda geri dönmüştü; George de yanındaydı.

George:

— Benimle görüşmek istediğin şey nedir? dedi.

Candy eliyle Curley'nin karısını işaret etti. George gözlerini dikip bakarak:

— Ne olmuş, nesi var? diye sordu. Birkaç adım daha yaklaştı ve sonra o da Candy'nin sözlerini tekrar­ladı:

— Aaa, aman Yarabbim! Kızın yanına diz çöktü ve elini kalbinin üstüne koydu. Nihayet yavaş yavaş ve âdeta her tarafı tutulmuş gibi ayağa kalktığı zaman, yüzü bir taş gibi katı ve gergindi; bakışları sertleşmişti.

Candy:

— Acaba kim yaptı? dedi.

George soğuk soğuk Candy'ye bakarak:

— Sende de hiç düşünce kabiliyeti yok mu? diye sordu ve Candy sustu. George ümitsiz bir halde:

— Bunun böyle olacağını bilmeliydim, dedi. Gali­ba hafiften kalbim de söylemiyor değildi.

Candy:

— Şimdi ne yapacağız, George. Şimdi ne yapaca­ğız? diye sordu.

George bir cevap verebilmek için uzun zaman bek­ledi. Nihayet:

— Herhalde... gidip, şeye... arkadaşlara haber ver­mek lâzım, dedi. Herhalde onu yakalayıp hapsettirece­ğiz. Kaçmasına müsaade edemeyiz. Ne diyorsun, sonra zavallı piç açlıktan ölür. Birazdan:

— Belki hapse atarlar da iyi muamele ederler, diye kendi kendini temine gayret etti.

Fakat Candy heyecanla:

— Hayır, bırakalım kaçsın, dedi. Sen şu Curley'i bilmezsin. Curley derhal onu linç ettirmek isteyecek. Curley onu öldürtecek.

George Candy'nin dudak hareketlerini seyrediyor­du. Nihayet:

— Evet, dedi, doğru söyledin. Curley bunu yapar. Öbür adamlar da yapar. Sonra George dönerek Curley'in karısına baktı.

Şimdi Candy en büyük korkusundan bahsetmeye başlamıştı:

— O küçük yeri seninle beraber alabiliriz değil mi, George? Oraya seninle beraber gider, güzel güzel ya­şarız, değil mi George? Değil mi?

Candy, George cevap vermeden başını yere eğdi ve otlara bakmaya başladı. Candy anlamıştı.

George yumuşak bir sesle:

—... Galiba ben bunu daha başından biliyordum, dedi. Bu işi hiçbir zaman beceremeyeceğimizi biliyor­dum gibi geliyor bana. O işten bahsedildiğini işitmek o kadar hoşuna giderdi ki, ben de belki başarabiliriz diye düşünmeye başlamıştım.

Candy somurtarak:

— Demek... vazgeçiyoruz öyle mi? diye sordu.

George Candy'nin bu sorusuna bir cevap vermedi.

George:

— Şurada bir ayımı doldurur, elli kâğıdımı alırım, diye söylenmeye başladı. Sonra kokmuş bir kırmızı fene­re gider, bütün gecemi orada geçiririm. Yahut herkes evine gidinceye kadar bir kahvede otururum. Sonra gene gelirim, gene bir ay çalışırım, bir elli kâğıt daha alı­rım.

Candy:

— Ne kadar iyi bir insandı, dedi. Böyle bir şey yapacağını aklıma bile getirmemiştim.

George hâlâ Curley'in karısına gözlerini dikmiş ba­kıyordu. Nihayet:

— Lennie hiçbir zaman bunu fena bir niyetle yap­mamıştır, dedi. O her zaman fena işler yapardı, fakat bunlardan hiçbirisini fena bir maksatla yapmış değildir. George doğruldu ve dönüp Candy'ye bakarak:

— Şimdi beni dinle, dedi. Arkadaşlara haber ver­mek zorundayız. Herhalde onu yakalayıp getirmeleri lâ­zım. Bunun başka çıkar yolu yok. O zaman belki ona dokunmazlar. Sonra sert bir sesle:

— Lennie'ye bir şey yapmalarına müsaade etmeyeceğim. dedi. Şimdi beni dinle. Arkadaşlar bu işte be­nim de onunla birlik olduğumu sanabilirler. Ben şimdi yatakhaneye gidiyorum. Biraz sonra arkamdan sen ge­lir, arkadaşlara kızdan haber verirsin, ben de onlarla beraber gelirim, sanki onu hiç görmemiş gibi davranı­rım. Nasıl bunu yapar mısın? Böylelikle arkadaşların da aklına bu işte ben de varmışım gibi bir şey gelmez.

— Tabii George, tabii yaparım.

— Güzel. O halde, şimdi bana birkaç dakika mü­saade et... Sonra koşarak yatakhaneye gel ve kızı sa­manlıkta ölü olarak nasıl bulduğunu anlat. Şimdi ben gidiyorum. George döndü ve hızla samanlıktan çıkıp gitti.

İhtiyar Candy, George gidinceye kadar gözleriyle onu takip etti. Sonra dönüp çaresiz nazarlarla Curley'in karısına baktı ve yavaş yavaş ıstırap ve öfkesi söz halin­de ifadesini bulmaya başladı; hain hain:

— Mel'un karı, dedi; nihayet yapacağını yaptın değil mi? Şimdi herhalde için rahat etmiştir. Zaten senin böyle her şeyi berbat edeceğini herkes biliyordu. Sağken iyi bir insan değildin. Şimdi de iyi bir insan değilsin, kokmuş sürtük. Candy burnunu çekerek somurttu, sesi titriyordu:

— Şu iki adama ne güzel bahçe kazıyacaktım ve bulaşık yıkayacaktım. Biraz durdu, sonra tonu değişmeyen bir sesle devam etti; o eski sözleri tekrar ediyor­du:

— Bir sirk gelse veya bir futbol maçı olsa... gide­bilecektik... sade, "yerin dibine geçsin çalışmak" diyecek, gidecektik. Kimseden müsaade almak zorunda kalmayacaktık. Sonra, bir domuzumuz, birçok tavuğumuz ola­caktı; kışın... küçük, şişman karınlı bir soba... ve dışarıda yağmur... biz ise içerde şöyle yan gelmiş... Gözlerine do­lan yaşlardan Candy göremez olmuştu. Döndü, mecalsiz adımlarla samanlıktan çıktı. Çıkarken çolak bileği ile çenesinin diken gibi sert sakalını kaşıyordu.

Dışarıda, oyunun gürültüsü kesildi. Soru halinde sesler yükselmeye başladı, bunu koşuşan ayakların gittik­çe artan trampetisi takip etti ve nihayet birdenbire adam­lar koşarak samanlığa girdiler. Slim, Carlson, küçük Whit ve Curley... Crooks geride, dikkat sahasının dı­şında kalmaya çalışıyordu. Bunların arkasından Candy ve en sonra da George gelmişti. George mavi bezden ceketini giymiş, düğmelerini düğmelemiş, siyah şapkasını çekip gözlerine kadar indirmişti. Adamlar, koşarak en sondaki bölmenin etrafını dolaştılar. Gözleri alaca­karanlıkta Curley'in karısını buldu; durdular ve hiç kımıldamadan ayakta dikilip bakmaya başladılar.

Slim sessizce kızın yanına gitti ve nabzını yokladı, kemikli parmağıyla yanağına dokundu ve sonra, hafifçe bükük duran boynunun altına elini sokarak parmaklarıyla şöyle bir yokladı. Ayağa kalktığı zaman herkes yak­laşarak etrafını aldı ve kısa süren bir sessizlik de böyle­ce sona ermiş oldu.

Curley birden bire canlanarak:

— Bunu kim yaptı ben biliyorum, diye bağırdı. O koca kancık oğlu kancık yaptı bunu. Biliyorum o yaptı. Tabii... ondan başka herkes dışarıda oyun oynuyordu.

Yavaş yavaş öfkesinden köpürmeye başlayarak:

— Onu temizleyeceğim. Ben tüfeğimi almaya gidi­yorum. O koca kancık oğlunu ben kendim geberteceğim. Bağırsaklarını dökeceğim. Haydi arkadaşlar, benimle beraber gelin. Curley öfkesinden köpürmüş bir halde koşarak samanlıktan çıktı. Carlson:

— Ben de gidip tabancamı alayım, dedi ve o da koşarak çıkıp gitti.

Slim sessizce George'a dönerek:

— Galiba bu işi Lennie yaptı, bu muhakkak, dedi. Kızın boynu kırılmış. Bunu ancak Lennie yapabilir.

George cevap vermedi, fakat hafifçe başını sallayarak tasdik etti. Şapkasını alnına o kadar indirmişti ki, gözleri görünmüyordu.

Slim devamla:

— Hani o Weed'de yaptığı şeyi anlatıyordun ya, belki bu da öyle olmuştur, dedi.

George gene başını sallayarak tasdik etti.

Slim içini çekerek:

— Korkarım onu yakalamak zorunda kalacağız, de­di. Acaba ne tarafa gitmiş olabilir dersin?

George ağzındaki kelimeleri dışarı bırakıncaya ka­dar bir hayli zaman geçti gibi oldu. Nihayet:

— Şey... güneye doğru gitmiş olması lâzım, dedi. Biz kuzeyden geliyoruz, onun için, güneye doğru gitmiş olması lâzım.

Slim tekrar:

— Korkarım onu yakalamak zorunda kalacağız, dedi.

George Slim'in yanına sokularak:

— Dokunmadan yakalayıp getirsek olmaz mı? dedi. O zaman belki sade hapsederler. Lennie aklından zoru olan bir adamdır, Slim. Bunu hiçbir zaman fena bir ni­yetle yapmamıştır.

Slim evet der gibi başını sallayarak:

— Belki yapabiliriz, dedi. Eğer Curley'i bizimle beraber gelmekten alıkoyabilirsek belki yapabiliriz. Fakat Curley onu vurmak isteyecek. Şu eli yüzünden Curley'in öfkesi hâlâ geçmiş değil. Farz et ki, sade hapsettiler, ayağına pranga vurdular ve demir kafesin arkasına koydular. Bu iyi bir şey değil ki, George. Carlson koşarak içeri girmişti:

— Piç herif tabancamı çalıp kaçmış, diye bağırdı. Çantamın içinde bulamadım.

Carlson'un arkasından Curley içeri girmişti, sakat olmayan elinde bir av tüfeği vardı. Şimdi soğukkanlı duruyordu:

— Haydi bakalım, hepiniz benimle beraber gelin, dedi. Zencinin bir av tüfeği var. Onu sen al, Carlson. Herifi gördün mü, hiç aman verme. Doğru bağırsaklarına ateş et. O zaman ikiye bölünür.

Whit heyecanla:

— Benim silâhım yok, dedi. Curley:

— Sen Soledad'a git, bir polis çağır, dedi. Al Wilts'i çağır, polis komiseridir o. Haydi şimdi gidelim. Dönüp şüpheli şüpheli George'a bakarak:

— Sen de bizimle beraber geliyorsun, hazret, dedi.

— Peki. Geliyorum. Fakat bir dakika beni dinle, Curley. Şu zavallı piç zaten kaçığın biridir. Onu vurma­yın. Ne yaptığını bilmemiştir.

Curley:

— Vurmayalım mı? diye bağırdı. Carlson'un taban­cası onda. Tabii vuracağız.

George mecalsiz bir halde:

— Belki Carlson tabancasını kaybetmiştir, dedi Carlson:

— Bu sabah yerinde idi, gördüm, dedi. Hayır, mu­hakkak birisi çalmıştır.

Slim ayakta durmuş, yukarıdan aşağı Curley'in ka­rısına bakıyordu. Nihayet:

— Curley, dedi. Sen burada, karının yanında kalır­san daha iyi olur.

Curley'in yüzü kızarmıştı:

— Ben gidiyorum, dedi. Bir tek elim bile olsa, gene o kocaman piçin bağırsaklarını ben kendi elimle dö­keceğim. Onu temizleyeceğim.

Slim Candy'ye dönerek:

— O halde, burada onun yanında bari sen kal Candy, dedi. Biz de hepimiz yola düzülsek fena olmaz.

Oradan uzaklaşmaya başladılar. Çıkarken George bir an Candy'nin yanına geldi ve her ikisi birden yukar­dan aşağı ölü kıza bakmaya başladılar. Curley:

— Bana bak, George! diye çağırdı. Eğer bu işte se­nin de bir parmağın olduğundan şüphelenmemizi istemi­yorsan, yanımızdan ayrılma.

George yavaş, yavaş onların arkasından hareket etti, fakat ayakları hep geri geri gidiyordu.

Herkes gittikten sonra Candy otların üstüne oturdu ve Curley'in karısının yüzünü seyre dalarak, yumuşak bir sesle, kendi kendine:

— Zavallı piç, dedi.

Gidenlerin sesi gittikçe azalıyordu. Samanlığın içi yavaş, yavaş kararıyor, atlar bölmelerinde ayak değişti­riyor ve koşum zincirlerini şıngırdatıyorlardı. İhtiyar Candy otların üstüne uzandı ve kolu ile gözlerini ka­padı.





VI

Salinas Irmağının derin, yeşil gölcüğü ikindi vak­tinin geç saatlerinde hiç kırışmadan duruyordu. Güneş, Gabilan dağlarının yamaçlarını tırmanmak üzere çoktan vâdiyi bırakmış, tepelerin başı güneşte kızıl bir renk al­mıştı. Fakat gölün kenarındaki beyaz benekli çınar ağaçlarının arasına hoş bir gölge düşmüştü.

Bir su yılanı, başını bir periskop gibi sağa, sola çevirerek, sessizce, gölden yukarıya doğru kayıp gitti; göl boyunca, bir baştan öbür başa kadar yüzerek ilerledi ve ta, kenardaki sığlıkta hiç kımıldamadan duran bir ba­lıkçıl kuşunun bacakları dibine kadar sokuldu. Balıkçılın sessiz duran başı ve gagası birdenbire bir mızrak gibi yu­kardan aşağı yılana saldırdı ve başından gagalayarak yakaladı. Az sonra balıkçılın gagası küçük yılanı yut­makla uğraşırken, yılanın kuyruğu çılgınca çırpınıp du­ruyordu.

Uzakta, birden hızla esmeye başlayan bir rüzgâr sesi duyuldu ve kasırgalı bir rüzgâr, dalga gibi ağaç­ların tepelerini yalayarak geçti. Çınar yaprakları gümüş gibi parlak yüzlerini yukarı çevirdiler, yerde duran kah­verengi, kuru yapraklar birkaç adım etrafa kaçıştılar. Birbiri ardından sıra, sıra gelen mini, mini rüzgâr dal­gaları gölün yeşil yüzünü kırıştırmaya başladı.

Rüzgâr geldiği kadar çabuk yatışmış, gölün kena­rındaki ağaçsız alan tekrar eski sessizliğine kavuşmuştu. Balıkçıl kuşu, hiç kıpırdamadan sığlıkta duruyor ve bekliyordu. Başka bir küçük su yılanı başını periskop gibi sağa, sola çevirerek gölden yukarıya doğru yüzmeye başladı.

Lennie birden bire çalılığın içinden çıkıp görün­müştü; âdeta, sürünerek yürüyen bir ayı kadar sessiz gelmişti. Balıkçıl kuşu kanatlarıyla havayı dövmeye baş­ladı, kendisini sudan kurtardı ve ırmağın aktığı tarafa doğru uçup gitti. Küçük yılan kayarak gölün kenarın­daki kamışların arasına saklandı.

Lennie sessizce gölün kenarına geldi. Diz çöktü ve dudaklarını suya hemen hiç değdirmeden gölün suyun­dan içmeye başladı. Arkasında, kuru yaprakların üstün­de sıçrayarak gezinen küçük bir kuşun hışırtısıyla birden başını kaldırdı ve kuşu görünceye kadar göz ve kulak­larını zorlayarak sesin geldiği tarafı kolladı, sonra gene başını suya indirdi ve tekrar içmeye başladı.

Suyunu içtikten sonra, çalılığın arasından giden yolun başladığı noktayı gözetleyebilmek için, yanını göle çevirerek ırmağın kıyısına oturdu. Dizlerini kucakladı ve çenesini dizlerinin üstüne koydu.

Güneş vadiden çekilerek tepelere doğru tırman­makta devam ediyor, dağların başları gittikçe artan bir parlaklıkla yanıyor gibi görünüyordu.

Lennie hafif bir sesle:

— Bak, nasıl da unutmamışın, tabii ya, dedi. Ça­lılığın içinde gizlen, George'u bekle. Şapkasını çekip gözlerinin üstüne kadar indirerek:

— Şimdi George bana dünyanın kaç bucak olduğu­nu gösterecek, dedi. George gene bana, keşki yalnız başıma olsaydım da beni rahatsız etmeyeydin, diyecek. Lennie başını çevirerek parlak dağ başlarına baktı ve:

— Ben de şu dağlara çıkar, orada kendime bir mağara bulurum, dedi. Sonra mahzun, mahzun devam etti:

… Orada hiç domates salçası bulamayacağım. Fakat buna aldırmam. Eğer George beni istemezse... onu bırakıp giderim. Evet, onu bırakıp giderim.

O sırada, Lennie’nin kafasında kısa boylu, tombul, ihtiyar bir kadın belirmişti. Öküz gözüne benzeyen ka­lın çerçeveli bir gözlük takmış, cepli kocaman bir basma önlük giymişti. Tertipli ve temizdi. Lennie'nin önünde duruyor ve ellerini kalçasına dayayarak, onu azarlar gibi kaşlarını çatıyordu.

Nihayet konuşmaya başladığı zaman Lennie'nin sesiyle konuşuyordu:

— Sana kaç defa, ama kaç defa söyledim, diyordu. Sana, George'un sözünü dinle, çünkü o çok iyi bir adam­dır, sana iyilik ediyor demiştim. Fakat senin hiç aldırdığın yok. Hep fena şeyler yapıyorsun.

Lennie cevap verdi:

— Fakat yapmamaya gayret ettim, efendim. Clara teyzeciğim. Ne kadar, ama ne kadar gayret ettim bilsen. Elimden gelmiyor, ne yapayım.

Kadın Lennie'nin sesiyle sözüne devam etti:

— Sen hiç George'un söylediklerine kulak asmı­yorsun. O her zaman sana iyilik ederdi. Bir elması olsa, yarısını, hatta yarısından bile fazlasını sana verirdi. Biraz domates salçası olsa hepsini sana verirdi.

Lennie ıstırap içinde:

— Biliyorum, dedi. Yapmamaya gayret ettim, efendim Clara teyzeciğim. Ne kadar, ama ne kadar gay­ret ettim bilsen.

Kadın Lennie'nin sözünü keserek:

— Sen olmasaydın George öyle güzel vakit geçi­rebilecekti ki... Gündeliklerini alacak ve doğru bir kır­mızı fenere giderek, vur patlasın çal oynasın, eğlenecekti yahut da bir kahvede oturabilecek ve prafa oynayabilecekti. Fakat ne yapsın ki sana bakmak zorunda.

Lennie kederinden âdeta inleyerek:

— Biliyorum efendim, Clara teyzeciğim, dedi. Ben de doğru şu tepelere çıkar, bir mağara bulurum, orada yaşarım; o zaman artık bir daha George'un başına da belâ olmamış olurum.

Kadın sert bir sesle:

— Bunu sade ağzın söylüyor, dedi. Sen her zaman bunu söylüyorsun, fakat pekâlâ sen de domuz gibi bili­yorsun ki, bunu hiçbir zaman yapacak değilsin. Bir yere ayrılmak istemeyeceksin, durmadan George'u dinden, imandan edeceksin.

Lennie:

— Ondan ayrılıp gideyim daha iyi, dedi. George artık bana tavşanlara bakmaya izin vermeyecek.

Clara teyze kaybolmuş, şimdi Lennie'nin kafasında dev gibi kocaman bir tavşan belirmişti. Lennie'nin önün­de, arka ayaklarının üstüne oturmuş, ona kulaklarını sallıyor ve burnunu oynatıp duruyordu. O da Lennie'nin sesiyle konuşuyordu. Alay ederek:

— Tavşanlara bakacakmış... dedi. Kafadan sakat piç, sen de. Sen tavşanların ayağını bile öpmeye lâyık değilsin. Zaten onları unutur, aç bırakırdın. Evet, sen onlara ancak bunu yapardın. Hem o zaman buna George ne derdi acaba, ha?

Lennie yüksek sesle:

— Unutmazdım işte, diye bağırdı.

— Unutmazmış, lâf! Zaten sen beş para etmezsin. Allah da bilir ya, George seni hayatın çirkefinden kur­tarmak için elinden gelen hiçbir şeyi geri koymadı. Fa­kat bütün bunlar sana bir fayda vermedi. Eğer George sana tavşanlara baktıracak sanıyorsan, sen eskisinden de kaçıksın. Baktırmayacak, üstelik sana öyle temiz bir sopa çekecek ki, canın cehennemi boylayacak; evet, onun sana yapacağı ancak budur.

Lennie saldırgan bir tavır takınarak hiddetle:

— Hayır işte, dedi. George öyle şey yapmaz. Ben George'u pekiyi hatırlayamıyorum ama ne zamandan beri tanırım. Şimdiye kadar bana sopayla el kaldırmış insan değildir o. Bana hep iyilik etmiştir. Şimdi fena­lık etmez.

— Ne olursa olsun, artık senden bıktı, usandı. Sana öyle temiz bir sopa çekecek ki, canını cehenneme yollayacak, sonra da seni bırakıp gidecek.

Lennie âdeta çıldırmış gibi:

— Hayır, gitmeyecek, diye bağırdı. O böyle şey yapmaz. Ben George'u bilirim. Biz hep beraber gezeriz.

Fakat tavşan hafif bir sesle hiç durmadan:

— Seni bırakıp gidecek işte, sersem piç. Seni yapayalnız bırakacak. Seni bırakıp gidecek işte, sersem piç, diye tekrar edip duruyordu.

Lennie elleriyle kulaklarını kapayarak:

— Hayır, hayır diyorum sana, dedi ve sonra:

— Ah! George... George... George! diye bağırma­ya başladı.

George sessizce çalılığın içinden çıkıp gelmiş, tav­şan da birdenbire Lennie'nin kafasının içerilerine dalarak kayıp olmuştu.

George yavaş bir sesle:

— Ne o, ne bağırıp duruyorsun öyle? dedi.

Lennie kalkıp dizlerinin üstüne çökerek:

— Beni bırakıp gitmeyeceksin, değil mi George? dedi. Bilirim sen bunu yapmazsın.

George âdeta vücudu tutulmuş gibi yürüyerek yaklaştı ve Lennie'nin yanına oturduktan sonra:

— Hayır dedi.

Lennie:

— Zaten biliyordum, diye haykırdı. Sen öyle in­sanlardan değilsin.

George susuyordu.

— George.

— Ne var?

— Ben fena bir şey daha yaptım.

George:

— Ehemmiyeti yok, dedi ve tekrar susmaya başladı.

Şimdi güneş yalnız sırtların en yüksek noktalarında parlıyordu. Vadiyi saran gölge, mavi ve tatlı bir renk almıştı. Uzaktan birbirlerine bağıran adamların sesleri geliyordu. George başını çevirerek bağrışmalara kulak verdi.

— George.

— Ne var?

— Beni azarlamayacak mısın?

— Seni azarlamak mı?

— Tabii. Her zaman yaptığın gibi. Hani "eğer sen olmasaydın, elli kâğıdımı alır, sonra..."

— Aman, Lennie! Olan biteni hiç hatırlamıyorsun, fakat söylediğim şeyleri bir kelime bile kaçırmadan ak­lında tutabiliyorsun.

— Peki söylemeyecek misin?

George silkindi. Sonra şevksiz bir ahenkle:

— Yalnız olsaydım o kadar rahat yaşayacaktım ki, diye başladı. Sesi hep biteviye, kuvvetsiz çıkıyordu. De­vamla:

— Kendime bir iş bulabilecektim, hem de bir sürü bulaşık işlere girmeyecektim dedi. George durdu.

— Devam et. Ay başı gelince...

— Ay başı gelince elli kâğıdımı alacak, bir kırmı­zı fenere gidecek... George gene durdu.

Lennie büyük bir istekle George'a bakarak:

— Devam et George, dedi. Daha fazla azarlamayacak mısın?

— Hayır.

— İstersen senden ayrılıp gidebilirim yani. Eğer beni istemiyorsan, bende doğru şu tepelere çıkar, ken­dime bir mağara bulurum.

George tekrar silkindi ve:

— Hayır, dedi. Burada, benimle beraber kalmanı, istiyorum.

Lennie kurnazca:

— Evvelce yaptığın gibi gene anlat, dedi.

— Neyi anlatayım?

— Başka işçilerle bizi.

George:

— Bizim gibi insanların kimi kimsesi olmaz. Bun­lar biraz para yapar, sonra har vurup harman savurarak yerler. Bütün dünyada, kendilerine delik bir metelik ka­dar bile değer verecek kimseleri yoktur.

Lennie sevinçle:

— Fakat biz onlar gibi değiliz, diye bağırdı. Şimdi bizi anlat.

George bir an sustu:

— Fakat biz onlar gibi değiliz, dedi.

— Çünkü...

— Çünkü benim bir kimsem var: Sen, senin de.

Lennie muzafferane bağırdı:

— Benim de bir kimsem var: Sen. Biz birbirimiziniz. İşte, bizim delik bir metelik kadar bile olsa, değe­rimiz bundandır.

Hafif bir akşam rüzgârı gölün kenarındaki alanın üstünden esmeye, yapraklar hışırdamaya ve rüzgâr dal­gaları yeşil gölün üstünde birbirini kovalamaya başladı. Bağrışan adamların sesleri tekrar duyuldu; bu sefer ses­ler eskisinden çok daha yakından geliyordu.

George şapkasını çıkardı. Sonra titrek bir sesle;

— Şapkanı çıkar, Lennie, dedi. Bak, hava ne gü­zel esiyor.

Lennie itaatle şapkasını çıkardı ve önünde yere koydu. Şimdi vadideki gölgenin maviliği daha koyulaşmıştı ve ortalık durmadan kararıyordu. Çalılığın içindeki hışırtılar rüzgâra takılarak onlara kadar geliyordu.

Lennie:

— Sonra neler yapacağız, onu da anlat, dedi.

George uzaktan gelen sesleri dinliyordu. Bir an için becerikli bir adam oluvermişti:

— Irmağın karşı taraflarına bak, Lennie, dedi. O zaman anlattıklarımı âdeta gözünle görüyor gibi ola­caksın.

Lennie başını çevirerek gölün karşı taraflarına, gittikçe kararmakta olan Gabilan dağlarının eteklerin­den yukarıya doğru bakmaya başladı. George:

— Küçük bir yer satın alacağız, diye başladı. Elini yan cebine atarak Carlson'un tabancasını çıkardı, emni­yet mandalını açtı, sonra tabancayı tutan elini Lennie'­nin arkasında, yere koydu. Lennie'nin ensesine, kafatası ile belkemiğinin birleştiği noktaya baktı.

Irmağın yukarı taraflarından bir adam seslendi, buna başka bir adam cevap verdi.

Lennie:

— Devam et, dedi.

George tabancayı kaldırdı, fakat eli titredi ve tek­rar elini yere indirdi.

Lennie:

— Devam et, dedi. Sonra neler yapacağız? Küçük bir yer satın alacağız. Sonra?

— Sonra bir ineğimiz olacak... Belki bir domuz ve birkaç da tavuğumuz olacak... Tarlanın kuyruğunda... küçük bir yonca...

Lennie hemen atılarak:

— Tavşanlar için, diye haykırdı.

George:

— Tavşanlar için, diye tekrarladı.

— Tavşanlara ben bakacağım.

— Tavşanlara sen bakacaksın.

Lennie sevincinden sırıtıyordu:

— Sonra kendi mahsulümüzle ağalar gibi geçine­ceğiz, dedi.

— Evet.

Lennie başını çevirdi.

— Olmaz Lennie. Sen ırmağın karşı taraflarına bak, sanki o yeri görüyormuşsun gibi bak.

Lennie George'a itaat etti. George yukardan aşağı, yerde avucunun içinde duran tabancaya baktı.

Şimdi çalılığın içinden hışırtılarla yürüyen ayakla­rın sesleri geliyordu. George dönerek seslerin geldiği tarafa baktı.

— Devam et George. Bunları ne zaman yapacağız?

— Pek yakında.

— Senle ben.

— Senle... ben. Herkes sana iyi muamele edecek. Artık bir daha başımız belâya girmeyecek. Kimse kim­senin bir tarafını incitemeyecek. Ne de kimse kimseden bir şey çalabilecek.

— Ben de, bana kızdın sanmıştım George.

— Hayır Lennie. Sana kızmadım. Sana hiçbir za­man kızmadığım gibi, şimdi de kızmış değilim, iyice bilmeni istediğim bir şey varsa, o da budur.

İnsan sesleri şimdi daha yakından geliyordu. George silâhı kaldırdı, bir taraftan da yaklaşan seslere kulak verdi

Leıınie:

— Bu işi hemen şimdi yapalım. Şu yeri hemen şimdi alalım, diye yalvarıyordu.

— Tabii, hemen şimdi. Bunu yapmak zorundayım şey.. Bunu yapmak zorundayız,

George tabancayı kaldırdı ve elini titretmeden tut­tu. Sonra namluyu Lennie'nin ensesine yaklaştırdı. Eli şiddetle titremeye başladı, fakat birden yüzü sertleşti ve elini titretmeden tuttu. Tetiği çekti. Patlayan tabanca­nın sesi çınlayarak tepelerden yukarı tırmandı ve tek­rar çınlayarak aşağı indi. Lennie bir defa sarsıldı, sonra yavaş yavaş ileriye doğru düşerek kumların üstüne yıkıl­dı ve titremeden yattı kaldı.

George ürperdi ve elindeki tabancaya baktı, sonra onu fırlatarak arka tarafa, ırmağın kıyısına, eski kül yığanı­nın yakınlarına attı.

Şimdi çalılığın içi bağrışmalar ve koşan ayakların sesleriyle dolmuş gibi idi. Slim'in sesi:

— George. Neredesin George? diye bağırıyordu

Fakat George her tarafı tutulmuş gibi ırmağın kı­yısında oturmuş, tabancayı fırlatıp atan sağ eline bakı­yordu. Lennie'yi arayan heyet birden çıkıp ırmak kıyı­sındaki alana geldiler. Curley en önde idi. Lennie'yi kumların üstüne yatmış görünce:

— İşte yakaladık, dedi. Yanına gitti, yukarıdan aşağı bir Lennie'ye, sonra dönüp bir de George'a baktık­tan sonra, yumuşak bir sesle:

— Tam ensesinin ortasından. dedi,

Slim doğruca George'un yanına gelerek, yanına, ona çok yakın bir yere oturdu ve sonra:

— Zararı yok, dedi. Bazen insan mecbur olur.

Fakat Carlson George'un başına dikilmiş duruyordu.

— Nasıl yaptın? diye sordu

George bitkin bir halde:

— Yaptım işte, dedi.

— Benim tabancam onda mıydı?

— Evet. Senin tabancan onda idi.

— Demek, onu zorla elinden aldın, sonra, da onunla öldürdün ha?

— Evet. öyle oldu. George'un sesi âdeta bir fısıltı gibi çıkıyordu. Hiç durmadan, tabancayı tutan sağ eline bakıyordu.

Slim George'u kolundan çekerek;

— Haydi gidelim George, dedi. Gidelim de se­ninle beraber bir şey içelim.

George Slim'in yardımıyla ayağa kalkarak:

— Sahi, dedi. Bir şey içelim.

Slim:

— Bunu yapmaya mecburdun George, dedi. Yemin ederim ki mecburdun. Hadi beraber gidelim. Slim, Ge­orge'u kolundan tutarak patikanın başladığı yere götür­dü ve oradan yukarıya, şoseye doğru çıkarmaya başladı.

Curley ile Carlson onların arkasından baktılar. Bir aralık Carlson:

— Allah Allah, dedi. Şu ikisine de ne oluyor öyle?

SON





