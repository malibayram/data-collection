Tüm Makâleler



Üst Müessese

Töre



Ahşab ve San’at

Muhabbetin İçtimâîleşmesi veyâ Töre ile Türk Olmak

Eşyaya Dost muyuz?

Neden “Türk Münevverinin Müşterek Fikir ve Îman Zemîni” ?”

Niçin “21. Asrın Eşiğinde Türkiye”?

Ufkumuzda Doğum Sancıları

Artık Çelişkiler Çözülsün!

Kimlik, Kişilik, Ontik Kimlikler ve Türkiye

Türk Münevverinin Müşterek Fikir ve Îman Zemini

Bahçe Konuşmaları – Malkoçoğlu Olmazsa Keloğlan!

Kendi Misyonumuzdan Korkmayalım

Nevâ’nın Esrârı

Ruh Ufuklarımızın Fatihi Olarak Yahya Kemal!

Türk Kültürünün Hâl-i Hazır Durumu, Potansiyel ve İlâve Edilebilir Gücü, İmkân ve Kabiliyetleri

Türk İllerinde Türk Hasreti

Tayyip Erdoğan’ın Ontolojisi

Bir Muhasebe Denemesi

Dünyada ve Türkiye’de Kitle Kültürü

Korku Ve Riya

Fark’tan Düşünce’ye

Dev Tohumu Veya Divânü Lugâti’t-Türk

Tarihle Oynamak Gelecekle Oynamaktır

Bir Kurucu Akıl Olarak Yahyâ Kemal

Toplumsal Akıl ve Millet

Ailede Kültür İntikâli

Hizmetsiz İbâdet , İbâdetsiz Hizmet..!

Kültürümüzün Uç Beyi

Yesevî’den Günümüze Türk Düşüncesi Etkinlikleri ”Yahyâ Kemal Düşüncesi”

Hayattaki Değişime Uygun Çalışacak Bir ”İstanbul Enstitüsü” Kurmak

Türkiye’deki Parlemento,Demokrasi ve Basın Hakkında

İlâhî Kös

Türk Kültürünün Omurgası ve Cumhûriyet

Sıkılmalı mı, Düşünmeli mi ?

Yabancı Bir Mûsıkîşinas : ” Wouter Swets” İle Mülâkat

Devam ve Beka Sırrı

Türk Anlama ve İnanma Modeline Dair

Şimdinin ve Tarihin Felsefesi Üzerine

Resmî Tercihlerle Sosyal Gerçeklerimizin Çelişkisinden Doğan Sonuç: Arabesk!

Tasavvufun Edebiyâtı Hikmetin Güncelliği





Üst Müessese

Sait Başer, “Üst Müessese”, Yurttan Dünyadan haber, S:7-8, Ekim-Kasım 1985, s.24-28

MÜŞTEREK FİKİR VE İMAN ZEMİNİ

Bir evvelki yazıda müesseseleşmenin lüzumu, ehemmiyeti ve Türk tarihi içinde geçirdiği merhalelerden bahsedilmişti. Müesseseleşmenin ancak istikrarlı ve müsbet milli hasIetlere dayanarak gerçekleşebileceği anlatılmıştı. “Milli hasletlerdeki süreklilik önce münevver kitlenin kabul edeceği sonra da milletin yeni nesillerine aktarılacak bir müşterek fikir ve iman zemini teessüs ettirmekle mümkündür. Böylece milli hasletler eğitim-öğretim yoluyla yeni nesillerde devam edecek ve o meziyetlerin üzerine müessese bina etmek kolaylaşacaktır.” anafikri üzerinde durulmuş ve misaller verilmişti. (Kervansarayların misafirseverlik hasletine dayanarak kurulması gibi… )

Burada mevzu dışına taşmamak için o “müşterek fikir ve iman zemini”nin tesisi hakkında fazlaca konuşmak istemiyoruz. Bu mesele yalnız müesseseleşme hususunda değil, milli hayaliyetimizin devamı hususunda da önde gelen şartlardandır. Ve kendi kültürünü yaşayan milli insan tipinin elde edilmesinin yegane yoludur.

Bu defa ise yukarıdaki fikirlerin tahakkuku için elden gelen gayreti sarfederken, tez elden neler yapabileceğimizi düşünelim.

SÜRAT VE İHTİSAS

Asrımızda değil fen ilimleri, sosyal ilimler sahasında bile insanlığın peşinden gidebileceği; “Mutlak Hakikat” bilip uymak mecburiyetini duyacağı istikrarlı kaideler, prensipler aramak artık beyhudedir. Dünyamız baş döndürücü bir süratle değişmektedir. Değişme, değer hükümlerinden üretim vasıtalarına, aileden sosyal bünyeye kadar nüfüz etmiştir. Sürat mefhumu hayata tam manasıyle hakim vaziyettedir. Hem beşeri ilimler hem de teknik ve fen ilimIeri bu hıza ayak uydurabilmek için artık bir “mutlak hakikat” aramamaktadırlar; böyle bir kaygıları yoktur; ancak anlaşılan odur ki, hakikatin bilinmediği yerlerde kendini gösteren “mutlak izafiyet” içinde mesafe alırlarken, kendilerine aid bazı geçici kanunlar vaz etmekte, üstelik ihtisaslaşmanın getirdiği dar acılar sebebiyle de zaaflarını görememektedirler. Mesela bir kalp doktorunun verdiği ilaç mideyi rahatsız ederken ferdin psikolojik sıhhatini hedef alan tedavi usulleri sosyal bünyede büyük rahatsızlıklar doğuran çarpıklıkIara yol açmaktadır. Yine mesela bir dilci tarihi devir ve şartlardan habersiz değerlendirmeler, etimolojik izahlar yaptığından, zaman zaman milli kültürlere zararlı bile olabilmektedir.

Malumatla alakalı teferruat arttıkça, fer’i olandan asli olanı çıkarmak, tahlilden terkibe gitmek güçleşmekte; görünür çokluğu sağlam prensipler etrafında birleştirip, insanın ihtiyaç duyduğu bütüncü ve mütekamil bir dünya görüşü teşkili adeta imkansız hale gelmektedir.

Çağımızda ilim ve mensuplarının aczi, ruhi yönü boş bırakılan insanlığa aldatıcı mesajlar veren Hind veya Uzak-Doğu menşeli garip cereyanların hem de Amerika, Almanya gibi “ileri ilim Ülkeleri” sayılan memleketlerde rağbet görmesinden bellidir. Hemen her gün gazetelerde boy göstererek bu sapık cereyanlara ilmi (!) kisveler biçen, onlara mensubiyetten gurur duyan pek çok Batılı ilim adamı (!) (veya Batıcı geçinen bizimkiler), o dar açıların, sadece bir mevzuda ihtisaslaşırken, bütün hayata karşı ortaya çıkan cehaletin kurbanları sayılmalıdırlar; ama maalesef titrlerin gölgesine sığınıp diğer insanları da peşlerinden sürükleyebilmektedirler. Netice ise daima ruhi buhran ve tatminsizliktir.

Yukarıdaki ifadelere bakarak bizim ihtisaslaşmaya muhalif olduğumuz zannedilmesin. Elbette son derece dallanıp budaklanan, içiçe branşlara ayrılan günümüz ilmi başka türlü bir çalışma tarzını kabul edemez. Çağımızda sürat vakıası ile ihtisaslaşma birbirlerini teşvik eden faktörlerdir. İhtisaslaşma dolayısıyle de artık bir zamanların bütün ilimIere vukuf kesbetmiş alimlerini bulmak mümkün değildir.

Dikkat çekici bir husus da, ilmi tetkiklerin, hiçbir devirde olmadığı kadar maddi imkanlara ihtiyaç göstermesidir. İlimlerde yeni sahalar açıldıkça yeni kadrolar, yeni kadroların çalışması için de ilave tahsisat gerekmekte ve bu işler tedricen büyük devletlerin kontrolüne girmekte, ilim, kudret ve zenginlik giderek aynı ellerde toplanmaktadır.

MÜESSESELER HAKİMİYETİ

Zamanımızın diğer bir özelliği olan müesseler hakimiyetine gelince. Denilebilir ki, fertlerin tek başlarına beceremedikleri insanlığa dengeli ve alemşümul bir terkip hediye etme işi, müesseselerin bünyelerinde kurulan heyetlerce ters yönde ve kendi menfeatleri istikametinde, mevzii ölçüler içinde yapılmakta böylece bu kısmi birlikten büyük maddi güçler eIde edilmektedir. Zamanımızda ihtisas heyetleri tarafından üretilen bilgi ve teknik buluşların, tröstlere, konsorsiyumlara kazandırdığı servetler astronomik rakamları bulmuştur. Büyük maddi güçlerin siyasi sahada tesir icra etmeleri tabiidir. Dolayısıyle bu kuruluşların elde ettikleri siyasi potansiyel mevuun diğer bir cephesidir.

Bugünün bütün sosyal, siyasi, askeri ve iktisadi faaliyetleri müesseseler eliyle yürütülmektedir. Müesseseler ilim metodlarını kullandıkları nispette gelişirken, ilim de ancak güçlü teşekküller elinde gelişme vasatı bulabilmektedir.

Bu noktada “ilim” ve “müessese” mefhumlarını, hizim tarihimizde kazandıkları manalarla anlamamak lazımdır. Bizdeki yaratılış sırlarına akord edilmiş ilim anlayışı ve “ilahi emanetin hamili insan”a hizmet gayesi etrafında örgütlenen müesseseler nizamı ile şimdikiler arasında hem gayeleri hem de kullandıkları metodlar bakımından esaslı farklar vardır.

BU AÇIDAN TÜRKiYE

Gerçi şimdikilerde de esas unsur insandır; ama bu insan “Homo Economicus” derekesine inmiştir. Menfaat hesabı her devirde yapılmıştır fakat bugün birilerinin menfaatı, diğerlerinin canı bahasıdır. Acı olan, bu türden müesseseleşmenin ivmesi gittikçe artan bir hızla yayılması, devletler çapında tatbik edilmek suretiyle tehdidini arttırmakta oluşudur.

Artık ilim de fen de şimdiki “kurum”, tröst ve menfaat şebekesi halini alan devletler elinde kudrete vesile olacak silahlar, üretilip güce-kuvvete tercüme edilecek şeylerdir. Katiyyen hakikat arayıcılığı, hikmet sevgisi yahud insanlığın hayrı diye bir meseleleri yoktur.

Çizilen manzara içerisinde Türkiye pek zavallı bir mevkidedir. Zavallılığı iki yöndendir.

Birincisi, ahlaki ve insani değerleri tarihe terk edip maddi sahada zamana karşı yarışan diğer kavimlerle yarışa giremez değildir; Türkiye de o yarışa katılabilir. Hatta ucundan kenarından sokulmuştur da… Ancak görülmüştür ki, güzel milletimizin özü o derecede ters mahiyet değiştirmeler karşısında fesada uğramaktadır. Töresi, inancı, milli kültürü o anlayışla telif edilememektedir. “- Ne pahasına olursa olsun girelim!…” denirse, ortada “millet vakıası” kalmayacağından, nötrleşeceğinden bu türlü bir girişin kıymeti ne olur ki?…

İkincisi, mana ve mahiyet bakımından Batı’nın kültürü ve karanlık şuuraltı ile kaynaşmamak fikri galip gelse dahi, bu defa da onun imkan ve silahlarıyla baş edecek, gelişme süratine erişecek maddi gücümüz yoktur.

Değişik bir ifadeyle; Batı dünyasının müesseseleşmesi, kendi geleneklerinden, tarih içinden bütün manevi unsurlarını ayıklaya ayıklaya getirdikleri kendi kültürlerinden tecelli etmiştir. O anlayış istikametinde hakimiyetini genişletecek şekilde teşkilatlanmış, esası iktisadi refah ve “Hayvanlaşan İnsan” ın egosunu tatmin duygusu olan bu müesseseleşme, ilmi de kendisine esir etmiştir. İlmin körlüğü buradan gelmektedir.

Baştan beri ilim-ilim deyip onu ön planda ele alışımız sebebsiz değildir. Çünkü ilim, hayatı daha yaşar hale getirirken, kainatın sırlarını araştıran, insanı bu sırlara intibak ettirip varoluş gayesini tahakkuk ettirecek yegane yoldur.

Ancak maalesef Türkiyemizin mutlak hakikat ve gerçek ilim talebi de pek cılızdır. Devletimiz milli devlet felsefemizden uzak, zahirdeki hay ü huya gore günlük politikalar güderken, ciddi, ilmi davranışlar sergileyememektedir. Bunlar bir yana, Cumhuriyetimiz, elindeki milli potansiyelleri en akıllıca kullanmak suretiyle, kendi iç bünyesindeki henüz rüştünü ispatlıyamıyan müesseseleri arasında bir koordinasyon ve gaye birli,i sağlayamamıştır. İdarelerimiz sürat, daimi değişme gerçeğine uyum ve çağı günü gününe yaşama gibi hayati ehemmiyet taşıyan anlayışlara karşı bigane kalmışlardır.

Zaruretler sebebiyle varlığımıza katlanan bir dünyanın daima üç-beş adım gerisinden gitmeye ve el yordamıyla yürümeye daha ne kadar tahammül edeceğiz? Bu suali bir sitem farzerdiniz… Elbette ki bir milletin kendi özüne dönüşünün zamanı olamaz. Böylesine komple ve bizim manamıza zıt yapıdaki bir dünyada, muadil silahlarla teçhizatlanmadan o dönüşte rahat bırakılmayacağımız tabiidir, şüphesizdir.

O halde nasıl bir yol takibetmeliyiz ki, mesafeleri sürat mefhumunun asrımızda kazandığı korkunçluktan sıyrılarak kapatabilelim?

BİR TEKLİF

Devletimizin gücü ilmi araştırmalara kafi derecede tahsisat ayıracak kadar fazla değildir. Zamanı israf edilemeyecek kadar değerlidir ve deneme yanılmalarla kaybedilecek ölçüde “hovardalıklara” tahammülü yoktur. Öyleyse kendi ölçülerimiz dahilinde müesseseleşmek için bir merkezi planlamayı niçin düşünmüyoruz? Kendi içinde rahat hareket etme imkanı tanınacak bir “Üst Müessese” kanalı ile diğer bütün müesesselerimize çekidüzen vermek mümkün olabilir. Esasen milletimizin tarihinde olgunlaştırdığı kendisine mahsus bir devlet anlayışı vardır. Bir önceki yazımızda da belirtildiği gibi bu anlayışta devleti, unsurları arasında gaye farkı bulunmıyan, ahenkli bir müesseseler manzumesi meydana getirir. O devlet ile müesseseleri arasında ne kuruluş gayesi ne de hizmet anlayışı bakımından herhangi bir fark yoktur.

Ancak halihazırdaki kuruluşlarımızın tek tek kendi kuruluş gayeleri ile devletin felsefesini bağdaştırması mümkün değildir. Bunun ehemmiyetini anlasalar bile, muhtemel fedakarlıkları gösteremiyebilirler. Dünyadaki son yenilikleri takibetmeye takatları yetmez. Yeni bir teknik yakalasalar bile, bunun milli bünyeye uydurulması mesuliyetini taşımazlar. Ayrıca her teşekkülden, kullanageldiği metodların fayda ve zararlarını tesbit edip ıslah yolları araması baklenemez.

Şimdiki halde müesseselerimiz ferdi egoizme benzeyen bir kendi kendini yaşatma tutkusu içindedirler. Onlardan hizmet gibi, kendi aralarında yardımlaşma gibi yüksek davranışlar beklemek hakkımızdır. Hakkımızdır ama; hem bunun mekanizması kurulmamıştır hem de her geçen günle beraber zarar hanemiz büyümektedir.

Video, bilgisayar, yaygın öğretim… gibi bir çok buluş, teknik ve metod bize son derece şuursuz, kontrolsüz, adaptasyon endişesinden uzak mesüliyetsiz ellerle girmiştir. Aslında müspet neticeler vermesi gereken bu teknikler, geliş yolları dolayısıyle, resmi kontrol mekanizmaları dışında tatbik sahaları bulmuşlar, faydalı olmak yerine büyük tahribat yapmışlardır. Bu gibi durumlarda idare, tahribat ancak içtimai bir yara hüviyeti kazandıktan sonra tedbir yetiştirebilmektedir. Uyanma çoğunlukla zayıf, yasakçı ve gelgeç tedbirlerden ibaret kaldığından, tahribat uzun zaman gizliden gizliye devam etmektedir.

Bunlar meselenin menfi taraflarıdır. Bir de kârdan zarar mahiyetindeki kayıplarımız vardır.

Bilgisayar, Batı’da otuz yıldan beri kullanılageIen bir buluştu. Biz, bütün dünya bilgisayar teknolojisi ile donandıktan sonra durumu farkettik ve aramızdaki mesafenin büyüklüğünden dehşete düşerek, bu defa da ne bulduysak topladık. Sonunda kontrolsüzlük sebebiyle birden yayılıveren “Atari” ve bilgisayarlı kumar kulüplerine karşı gençliğimizi korumaktan aciz kaldık. Bunu zamanında tesbit edip, nerede, nasıl kullanılacağını, fayda ve zararlarını hesaplayarak o vakitler alabilirdik. Böylece hem elektronik tekniğiyle daha evvel tanışıp nimetlerinden istifade eder hem de ortaya çıkacak zararlı kullanılışlarına karşı tedbirler geliştirebilirdik.

Her neyse, zaman dövünmek için bile harcanamıyacak kadar kıymetlidir. Bu devirde kalkınma, milletler arasında zamana karşı bir yarış şeklinde yapılmaktadır. Artık hiç bir milleti kalkınma yolundan döndüremezsiniz. Bugünkü milletlerarası mücadele metodlarından biri de rakipleri oyalıyarak geri bırakmak ve vakit kazanarak üstün duruma geçmektir. Kalkınma planlarımızda mühim yer işgal eden büyük projelerimizin gecikmelerle tahakkukunu bir de bu açıdan düşünmekte faydalar vardır.

Batı ile Türkiye arasındaki aleyhimize neticeler doğuran mesafeleri ölüm-kalım meselesi addetmeliyiz; zira kültürlerimizin insana verdiği mesaj ve idealler, hayat anlayışları birbirine zıttır. Batı tecrübe ve araştırmalarıyle, Türk’ün tarihi misyonunu çok iyi bilmekte; fakat sadece yurdumuzun jeostratejik konumu dolayısıyle ayakta kalmamıza (kalkınmamıza değil!) müsaade eder görünmektedir. Mesela şu meşhur “Uzay Savunma Sistemi”ni kurup ihtiyacının kalmadığını kestirdiği an, Türkiye’yi bir çırpıda harcayıvermekten çekinmiyecektir. İşte bu yüzden Batı ile aramızdaki farkı bir an önce kapatmak zorundayız. Meseleyi zamana bırakıp, milletin kendi kendine bir yerlere gelmesini beklemek hatalıdır.

Evet, memleketimizin araştırma imkanları azdır, ilmi tetkiklere fazlaca tahsisat ayıramamaktadır. Tamam!.. Ama sürat mefhumunu devreden çıkaracak bir “üst müessese” kurup, bunu mevcut kaynaklarımızla iş görecek bir sistemle çalıştırabiliriz.

Bir merkez karar ve değerlendirme kurulunun nezaretinde, yurdumuzun dinamik teşekküllerinin tamamını (özel-resmi) ele alıp, bunlar arasında koordinasyonu sağlıyacak; devletimizin felsefesi ile bu teşekküllerin kuruluş gayelerini telif edecek; kullanmakta oldukları metodlarla ilgilenip, bunların tahlil ve ıslahı ile uğraşacak; gerektiğinde ayrı ayrı her müessesenin bünyesine uygun metod ve teknikler geliştirip tavsiye edecek bir Üst Müessese…

Tabiatıyle böyle bir kuruluş: Üniversitelerin ilgili kürsüleriyle, gerekli göreceği bürokrat ve devlet adamlarıyla, müessese idarecileriyle yurt içinde; bütün milletlerarası ilmi araştırma-geliştirme kuruluşlarıyla, dış dünyadaki büyük sanayi kuruluşlarının ilmi etüd daireleriyle yurt dışında irtibat kurmalı ve toplıyacağı bütün bilgileri kendi bünyesindeki değerlendirme birimlerinde tahIiI etmelidir; ki, yukarıda sayılan fonksiyonları gercekleştirebilsin.

Şu anda tamamen fikir planında ele aldığımız böyle bir kuruluş, aynı zamanda memleketimize girecek eski ve modası geçmiş tekniklere karşı bir filter vazifesi göreceği gibi, bizde sıkça görülen müesseselerin fonksiyon tazeleyememesi durumlarında tavsiyeleriyle ictimai canlılığı sürekli kılabilecektir. Eğer bu teşekkül dışarıdan alınacak şeylerin milli bünye ile uyumu vazifesini, yapılacak iyi bir düzenleme sonunda ifa edebilirse, Batılılaşmanın açtığı sosyal yaralar içinde bir tedavi dönemi başlatılabilir.





Töre

Sait Başer, “Töre”, Türk Münevverinin Müşterek Fikir ve İman Zemini, Kubbealtı Akademizi Kültür ve Sanat Vakfı, 1986-1987 Akademik Toplantıları, Hazırlayan: Sait Başer, Kubbealtı Neşriyatı, İstanbul, 1988, s.30-52

Göktürkler devrinden kalma Irk Bitig adlı kaynakta şöyle bir cümleye rastlıyoruz: (Tanrı diyor ki) ”Ben KARA yol Tanrısıyım. Kırılanları birleştiririm; yırtılanları onarırım.”

Bu cümlede Tanrı konuşmakta, yâni “kelâm” sıfatını kullanmaktadır. Ama söyledikleri daha önemlidir. O,kendisinin “Kara Yol Tanrı’sı” olduğunu ve “kırılanları birleştirdiğini, yırtılanları onardığını” belirtiyor. Konumuzun sırrı bu cümlede gizlidir. Sondan başa doğru alıp tahlil edelim.

“Kırılanların birleştirilip yırtılanların onarılması” ifadesi, İslâmî anlayış içinde Cenâb-ı Hakk’ın “Cebbar” isminin târifinde aynen karşımıza çıkmaktadır. Fakat Tanrı inanışı ile Allah inanışı arasındaki benzerlik bundan ibâret değildir.

Diyânet işleri neşriyâtından Ali Osman Tatlısu imzâsıyla yayınlanan Esmâü’l-Hüsnâ Şerhi’ni esas alıp Eski Türk kaynaklarına akseden Gök Tanrı inanışını araştırdığımız bir çalışmada Sıfatlar ve Esmâ’yı birlikte değerlendirdiğimiz için Tanrı ile Allah inanışları arasında yüzden fazla benzerlik tespit etmiş bulunuyoruz.1

Birkaç misâl verelim.

Allah Kadîm, Tanrı Bayat; Allah Bakî, Tanrı Mengü; Allah irâde sâhibi, Tanrı Erkli; Allah Kâdir-i Mutlak, Tanrı Ogan; Allah Semi, Basar; Tanrı duyan, işiten; Allah muhâlefetü’n-lil havâdis ve müstağni, Tanrı Mungsuz; Allah Halîm, Tanrı Tüzün; Allah Hâlık, Tanrı Törütgen vs… dir. Bu misâlleri çoğaltmak mümkün; bahsettiğimiz araştırma sonucunda gördük ki aslında İslâmi telâkkiler içindeki Allah inancıyla Eski Türk’ün “Gök Tanrı” dediği kudret değişik ad taşımakla berâber aynı büyük kudret ve yaratıcı ilâhtır.

Baştaki cümlede bir de “Kara yol Tanrısı” ifâdesi vardı. Acabâ bu ne demektir?

Doğrudan bir târif veyâ bir hüküm vermektense, bu hükmün sizleri zihninde oluşmasını tercih ediyorum. Bunun için önce İslâmiyet’te “siyah” renge verilen değeri birkaç ana unsur arz ederek nakletmeye çalışayım.

1280’lerde Mâverâünnehir’de Nesef (veyâ Nahşeb) kasabasında yetişen bir Türk-İslâm filozofu vardır. Adı Azizeddin Nesefî’dir.

Nesefî, devrin geleneği îcâbı her dalda kendisini yetiştirmiş olmakla birlikte asıl mesleği hekimlik olan bir âlimdir. Prof. Nihat Keklik’in tesbitlerine göre Nesefî tefekkür yoluyla hücreyi keşfetmiş ve hücrenin unsurlarına kendisine göre adlar vermiştir. Hattâ Nihat Keklik, Nesefî tamâmen tefekkür yoluyla redüksiyon bölünmeyi dahi keşfettiğini söylemektedir. Burada bizi ilgilendiren husus Nesefî’nin hücre çekirdeğine verdiği isimdir. O, çekirdeğe “Sevdâ” demiştir. Sevdâ, yâni kara nokta veyâ aşk. Kısa bir araştırma neticesinde gördük ki “svd” sülâsisinden türemiş ve mefhum değeri kazanmış, bir çok tâbir vardır.

Meselâ: Sevdâ: kara nokta, Sevâdü’l-ayn: Göz bebeği, (bu tâbir önemli) Sevâd-ı Azam: Ulu şehir yâni Mekke demekmiş. Sevâdü’l-kalb: Kalpteki kara nokta, can noktası, insanın zamiri demekmiş. Sevâd-ı müslimin: İslâm cemaati mânâsına geliyormuş.

Kâbe örtüsünün siyah olduğunu, Mirâc’da Hz. Peygamber ile Cenâb-ı Hakk’ın bir siyah nûr âleminde buluştuklarını, burada bir yayın iki ucu gibi birbirlerine değecek kadar yaklaştıklarını biliyoruz.

“Sevâdü’l vech fî’d dâreyn” tâbirinin: Fenâ fillah makâmının diğer bir adı olduğunu, tasavvufta mutmainne makâmının, seyr-i sülûkta bu makâma gelen dervişin nûrunun siyah olduğunu, Kur’an-ı Kerim’de Nûr Sûresi’nin 35. âyeti’nde “Allah göklerin ve yerin nûrudur. Onun nûrunun temsîli, içinde lâmba bulunan bir kandil gibidir. O lâmba bir billûr da sanki inciye benzer bir yıldız gibidir ki, doğuya da batıya da nisbet edilemeyen mübârek bir ağaçtan yâni zeytin ağacından çıkan yağdan tutuşturulur. (Bu öyle bir ağaç ki) yağı neredeyse kendisine ateş değmese dahi ışık verir. (Bu ışık) nur üstüne nurdur. Allah insanlara (işte böyle) temsil verir. Allah her şeyi bilir.” Dendiğini, Mesnevî’de Hz. Mevlânâ’nın “Allah siyah bir nurdur” dediğini, yâni siyah renk ile, sevdâ kelimesi ile bir hakikât anlayışının ifâde edildiğini öğrendik.”

Bu misâller çoğaltılabilir. Ama gördük ki siyah renk bu sebeplerle kudsiyet kesbetmiş ve aynı zamanda aşk, muhabbet demek olan “Sevdâ” kelimesi bu çekirdek mânâsı dolayısı ile de Azizeddin Nesefî tarafından kullanılmıştır. Bu konuda Türkler’de de durum pek farklı değildir. Çünkü, “kara” kelimesi bir renk anlattığı gibi Eski Türkçe’de, haslık, hâlislik, hakîkat, gerçek, çekirdek mânâlarını da taşıyan bir kelimedir. Arapça’daki Sevâdü’l-ayn gibi Türkler de göz bebeğine “Karak” demişlerdi. Bilinen en eski Türk bayrağı, yâni Alp Er Tunga’nın bayrağı siyah renkli idi. Hâkan siyah bir posta oturarak vazîfeye başlamaktaydı. Töre ve devletin asıl sâhibi olan kavim Sevâdü’l-müslimin gibi “Kara bodun” adını taşıyordu. Türkler en eski atalarına “Karahan” diyorlardı, hattâ kışın maksimum noktası, her tarafın bembeyaz karlarla kaplandığı an “katıksız kış” mânâsına “kara kış” diye isimlendirilmiş ve bizzat Tanrı “Ben Kara yol Tanrısıyım” demekle bu meseleye açıklık getirmişti. Burada Türkçe’nin güzel bir azizliğiyle de karşılaşıyoruz. Bilindiği gibi Türkçe’de birleşik kelime gruplarından biride mânâyı pekiştirmek için aynı mânâya gelen iki kelimenin yan yana kullanılmasıyla oluşur. Dede Korkud’un Allah-Tanrı deyişi gibi, türlü ve kara kelimeleri arasındaki münâsebet burada bütün açıklığıyla belirtmektedir. Asıl mevzûa girebilmek için misâlleri kesiyor ve yine baştaki cümlede geçen “Yol” kelimesine dönmek istiyorum.

Evet böyle bir Tanrı ve hakîkat anlayışının beşeri tatbîkâtı nasıl bir sistemle gerçeklik kazanmaktaydı? Bu hakîkatlere insanlar hangi yoldan ulaşmaktaydılar? Tanrı’nın koyduğu “yol”un mâhiyeti ne idi? Bu konu üzerinde duralım.

İşte bu noktada karşımıza Töre çıkmaktadır ve Töre kelimesinin diğer bir mânâsı da yol demektir.

Bilindiği gibi Yusuf Has Hacib’in Balasagun’da ve 1070’lerde yazdığı, Kut kazanma bilgisi veren ve orijinal Türk düşüncesini, devlet anlayışını en derli toplu şekilde ortaya koyan Kutadgu Bilig adlı bir temel eserimiz vardır. Bu eserde, her biri kültürümüzün bir temel değerini temsil eden dört adet sembol kahraman, karşılıklı soru –cevaplarla geçmişten o güne kadar ulaşan içtimâî yapı ve millî felsefemizi işlerler.

Bu eserin baş kahramanı Töre’dir. Eserde şahıs kimliği verilmiş ve Küntogdı adı ile Hâkan rolü yüklenmiştir. Burada Töre – Güneş Hâkan sembol silsilesine dikkat çekmek isterim.

İkinci kahraman Kut’tur. Eserde vezir rolündedir. Ona verilen isim ise Aytoldı’dır. Burada da Kut- Ay- Vezir sembollerine dikkat edilmelidir. Diğer iki kahraman akıl ve irfan mefhumlarıdır ve eserde Kut’un, yâni Aytoldı’nın oğulları olarak takdim olunmuşladır. Birincisi Ögdülmüş adıyla vezir, ikincisi ise Odgurmış adıyla mânevi uyanıklığın sembolü, devlet müşâviri sıfatıyle eserde yer almışlardır. Biz şimdilik ilk iki kahraman üzerinde duracağız. Hükümdar ve vezir, yâni Kut ve Töre üzerinde.

Peki, KUT nedir? Bu konuda birçok çalışma yapılmıştır. Bu çalışmaların bir dökümü Doç. Dr. Abdülkadir Donuk Bey’in bir çalışmasında topluca verilmiştir. Burada zamandan kazanmak için oralara girmeden neticeyi, Kut hakkında verdiğimiz son hükmü sizlere arzedeceğim.

KUT; Gök Tanrı’nın her an, her yerde mevcut olan tecellisine, insanın Töre’ye uymak sûretiyle, kendi içinde yaptığı nefis tasfiyesi sonucunda, kendi varlığında mahzar olması demektir. İnsanın kendi öz cevherinde Tanrı ile temâsa geçmesi mânâsı taşır.

Burada mühim nokta insanın Töre’ye uymaksızın Kut kazanamayacağı noktasıdır. Şimdiye kadar sâdece hâkanlara mahsus siyâsi iktidar mânâsına geldiği zannedilen Kut’un, bu mânâları yine mahfuz tutulmakla birlikte, bütün beşeriyet için geçerli bir ideal olarak anlaşıldığı tespit etmiş bulunmaktayız. Kutadgu Bilig’e göre en üst seviyede Töre emri olan Türk Cihân Hâkimiyeti Mefkûresi’nde maksat bütün dünyânın “Kut Kuşağı” bağlanmasını temin etmek, kurt ile kuzuyu bir arada yaşar hâle getirmekti. Yâni zıd unsurları âhenkleştirmek bahis konusuydu. En alt seviyede ise atasözü dinlemek, misâfir ağırlamak, hikmet ehline yâni bilgelere yakın olmak gibi hususlar, yalansız, dürüst ve doğru bir hayat yaşamak kutlanma sebebidir ve herkese şâmildir.

Öyle anlaşılmaktadır ki, İslamiyet’teki Allah’ın Rahîm isminin tecellisinde olduğu gibi, Tanrı güzel ve istediği istikâmetteki davranışları sebebiyle kullarına husûsi teveccüh gösterdiği takdirde bu hal ”kutlanma” diye tavsif olunmaktadır.

Kutadgu Bilig’in kozmik âlemi tasvir eden girişinde, 137. beyitte Yusuf Has Hâcib: “Bütün bu gezegenlerin en altında ay dolaşır ve güneşle karşı karşıya gelince dolunlaşır” diyor. Yâni ayın, ışığını güneşten aldığından haberdar olduğunu bildiriyor. Kezâ kahramanlarını tanıttığı bölümde de Töre’yi güneşe, Kut’u aya benzettiğini hiçbir tereddüde mahal bırakmayacak bir kesinlikle açıklıyor.

Orhun Kitâbeleri dahîl kaynaklarımızda son derece açık bir husus vardır. Kut’un kaynağı Tanrı’dır. Ama Kut’un görünür hâle gelmesini Töre’ye borçlu olmasını nasıl anlamalıyız? Bu manzara, Tanrı ile Töre arasında zarûrî bir münâsebeti gerektirmez mi? tanrı’nın Kut’unu Töre’ye uyan, o istikâmette hizmet eden kişilere vermesi de bunu gösteriyor olmalıdır. Nitekim Kutadgu Bilig’in 3192. beytinde

Ugan ol könü çın törü birgüçi

Törümiş kamug halkka yetrü küçi

yâni: “Tanrı kâdirdir, âdildir, gerçek töreyi koyan O’dur, yarattığı bütün mahlûklara gücü yeter” ifâdeleri Tanrı ile Töre arasındaki münâsebeti bütün açıklığıyla ortaya koymaktadır. Yâni Töre, Tanrı’nın türetilmişler için koyduğu nizâmdır ve buradaki türetilmişlerin hudûdu da bir başak beyitte (3463 b.) “Bu kök tirgüki ol könilik Törü” yâni: “Adâlete dayanan Töre bu gökyüzünün direğidir…” ifâdesinde belirtmektedir. Buradaki Töre anlayışı, aynı zamanda kâinatın da nizâmı sayılmaktadır. Görüldüğü gibi Kutadgu Bilig’e göre Töre ilâhı nizâmdır ve Tanrı ancak kendi koyduğu nizâma uyulduğu takdirde kut vermektedir.

Bir de Töre’nin insan anlayışı nedir, buna bakmak lâzımdır. Çünkü Töre’yi koyan insandır. Hz. Âdem’e nispet edilen insan.

Töre’nin insan anlayışı nedir?

Yusuf Has Hâcib bu konuda, insanlığı iki kategoride ele almaktadır:

1. Yalnguk,

2. Kişi,

Yalnguk yanılan, hatâ ve gaflet içindeki bir insanlık seviyesini temsil emektedir. Yalnguk adı ona yanıldığı için verilmiştir. Kişi adıyla belirtilen insan ise iki türlüdür: I- Bey, II- Bilge. Ve bu iki tip kişi yalngukların başı sayılmıştır. Burada bir açıklama yapmak isterim. Bu tasnif meselâ Hind’de yâhut eski Avrupa’da olduğu gibi katı bir sınıf sistemi değildir. Yalnguk, gayretleriyle hem Kut kazanabilmekte, hem de ehliyeti nispetinde yükselebilmektedir. Bu sınıflama insanların akıllarına göre yapılmıştır. Yalnguk hizmet ve ilim öğrenmek yoluyla hem bey hem de bilge olabilmektedir.

İnsana verilen değerin onun aklıyla mütenâsip olduğunu söyledik, Kutadgu Bilig’de akıl hakkında da ikili bir tasnif söz konusudur. Aklın yalnguka mahsus olanının adı “US” tur. Us günlük hayâtı devam ettiren, basit meselelerde iyi- kötü ayrımını yapabilen basit akıldır. Gaflet bu akıl sâhipleri için geçerlidir. Eski Türkçe’de gaflet bildiren: Usal, usallık, usayuk, usanma gibi kelimelerin Us kökünden gelmeleri mânidârdır. Yusuf Has Hâcib’e göre bu sıfatlar yalnguk seviyesine mahsus sıfatlardır. Gaflet ise bir türlü uyku hâlidir. Gerçeklere uyanamamak demektir.

Aklın ikinci derecesinin adı ise “ÖK” kelimesiyle verilmektedir. Ök, yâhut Ög: Hayrı şerden ayırt etmek, aslını araştırmakla mükellef, hikmetle meşgul olan, gönül sâhibi kişilerde bulunan ve hikmete teslim olan bir akıl seviyesidir. Aynı kelimenin diğer mânâsı ise “ana” mefhûmudur. Şimdi anasız yerine kullandığımız öksüz kelimesi buradan gelmektedir. Dolayısıyla burada ök seviyesindeki aklın, asla mensûbiyet, akl-ı küll ile münâsebet bildirdiğini de düşünmek gerekecektir.

Böylece İslâmiyet’te görülen beşer-insan (beşer yâni insan olmakla müjdelenmiş, insan yâni Allah ünsiyet kurmuş kişi) anlayışı ile, akl-ı maaş ve akl-ı maad tasfini andıran bir sistemle karşı karşıya gelmekteyiz.

Kut kazanma bilgisi demek olan Kutadgu Bilig adı ve Kut’un da Töre’ye riâyetle kazanılabileceği prensibi birlikte değerlendirilince görülecektir ki; Kutadgu Bilig, aslında bizzat Türk Töresi’nin anlatıldığı bir eser olarak yeni bir kıymet kazanmaktadır. Bu esere göre de Ög sâhibi ve eserin 3. kahrâmanı olan Ögdülmiş yâni Kut’un oğlu vezir; “akıl baştadır” derken, başını, eserde mânevi uyanıklığın timsâli olan irfan ehli Odgurmış’a, eserdeki muhtevâsıyla gönül sâhibi, gönlü pişmiş bilge kişiye “benimki oyundur, hakikat sendedir” diyerek teslim etmektedir. Yâni Kut = Akıl + İrfan’dır. Töre bu iki unsur tarafından konmakta ama Odgurmış’ın mânevî vesâyeti süreklilik taşımaktadır. Dolayısıyla Ögdülmiş’in temsil ettiği akıl, irfana boyun kesen bir akıldır.

Âileden devlete kadar Türkler’in bütün sosyal ve siyâsî hayâtını tanzim eden Töre’nin mücerred plândaki doğuşu böyledir. Müşahhas plânda buradaki sembolleri temsil eden Bilgeler elindeki teşriî hükümlere kavuşmaktadır. Bilge hâkanlar ve devlet meclisi mâhiyetindeki Toylar Töre üzerindeki tasarruf yetkisine sâhiptirler.

Burada Töre’nin teşriî hükümlerine girmeyeceğim. Ama görüldüğü gibi Tanrı dostu ve hakîkat ehli kişilerce ihdas edildiği için –Çünkü Töre koymanın birinci şartı, Töre koyanın Bilge ve Kutlu kişi olmasıdır- ilâhi nizâm mâhiyeti kazanan bir sistemdir Töre.

Bu sistemdeki insan ve akıl anlayışı yanında gönül anlayışı da hayli ilgi çekicidir.

Yaratılışta insana verilen ilk nîmetin gönül olduğu beyan edilmekle ve gönül, insan varlığının merkezi sayılmaktadır. Hal hatır sorulurken “gönül nasıl?” diye sorulmaktadır. K. B.’de göre bilginin kaynağı gönüldür. Ancak akılla birleşmedikçe bir değer ifâde etmez. Zîra, nefsi, hevesleri zapteden, bağlayan akıldır ve hevesler dirilince gönül ölür. Gönlün ölmesi ise hakîkatle irtibâtın kesilmesine yol açar. Gönül bilgeliğin baş şartıdır. Pişmiş gönül bilgelik alâmetidir. Gönülsüz kişi bilge adını kaybeder. Gönül o hâle gelmelidir ki, insan onu avucuna koyup diğer insanlar arasında dolaşabilmektedir. Kut ancak pişmiş, süzülmüş gönüle uyuşabilir ve bunun sonucunda da iktidar, kudret, zenginlik ve akla gelen her türlü nimet o insana bağlanır. O kişi bilge sıfatıyla sulak arâziler gibi olur. Bastığı yerden su fışkırır. Gönül yay, vücut ok gibidir.

Bu noktada K. B.’de sâdece ÖG ve İrfan arasında geçen ve bu iki değerin yakınlıklarını ifâde eden gönüldeş kelimesi de dikkatimizi çekmiştir. Bu iki haslet birlikte olunca o kişi bilge olmakta ve irşâd ile vazîfelenerek Töre koymakta, Kut kaynağı olup karşısına gelen insanlara ayna gibi kendi hakîkatlerini göstermektedir. Bilge yankı gibi görülmektedir. “Âlem içre âyineyim” diyen Fuzûlî’yi hatırlamamak mümkün mü?

Divânu Lügâti’t-Türk’e göre bilgeler hırpalanırsa yeryüzünün faziletleri bozulmaktadır. En doğru yol onların yoludur. Kezâ: “Eğer bilgeler olmasaydı, ekilmiş bile olsa yerden yiyecek çıkmazdı.” ifadelerindeki düşünüş, bilgeleri yeryüzünde (aslında Tanrı’ya râci olan) birçok işin mutasarrıfı gibi göstermektedir. Ki bu inanış bir manada Tanrı adına tasarruf gibi anlaşılmakta, İslâm tasavvufundaki halîfe, kâmil insan inanışını akla getirmektedir.

Zirâ “kutlu bilgenin sözü câhile göz” sayılmakta, cehâletin ilâcı bilinmektedir. Kaşgarlı’nın: “Eski bilgelerin sözleriyle gönül sağlık bulurdu.” deyişi, bilge- gönül münâsebetini aydınlatmakta ve bilgelik müessesesinin eskiliğini dile getirmektedir. Gönül sağlığı bilgeye bağlanmaktır. Kezâ bilge kişiler kut ve sevinç kaynağı bilinmişleridir. Kut hem Tanrı’dan, hem Töre’den, hem de bilgeden zuhur ettiğine göre, bilgenin kilit mevkîinde bulunduğu apaçıktır.

Görüldüğü gibi yalnguk’u bilge yapmak Töre’nin baş hedefidir. Bu maksadla ahlâkî, içtimâî, siyâsî birçok prensip koymuş, müesseseler kurmuş, insanlığa kendi hakîkatlerini bildirmek ve onarlı sükûnetle refah içinde yaşatmak maksadıyla devlet gibi insanlığa en büyük faydayı getiren yüksek bir merkez müessese vücûda getirmiştir. Yâni Töre’nin devleti de insanı kendi hakîkatine götürmek maksadının bir vâsıtasıdır.

Bu ulvî ideale bağlandığı için Türk devleti gerçek devlettir. Türk halkı bu yüzden devlet yolunu, Allah yolu saymıştır. İslâmiyetten sonraki devirlerde de bu yönelişini, devlet terbiyesini yaşatmıştır.

Burada son olarak şu kadarını söyleyelim ki, Töre büyük bir ihtimalle eski Türk dininin adıdır. Tam mânâsıyla vahdâniyetçi bir inanç sistemidir. İslâmla şereflenen boylar hâricindeki Türk unsurların, başka inançlara kapılananların (Bulgarlar, Macarlar gibi) kimliklerini yitirmeleri karşısında, kabul edenlerin yükselmeleri ve varlıklarını korumaları bu yapının bir eseri olmalıdır.

Sorular

1. SORU: Eski Türk inanışındaki Gök Tanrı bundan önce yapılan açık oturumda Prof. Dr. Rûhi Fığlalı tarafından millî Tanrı olarak vasıflandırıldı. Ve Mûsevilerin Yehova’sına benzetildi. Bu mevzûda ne dersiniz?

2. SORU: Kutadgu Bilig bütün düşünce târihinin temel problemi olan ve bütün dinlerin yaklaşık aynı cevapları verdiği yaratılış ve kıyâmet, yâhud mebde ve mead mevzûunda herhangi bir fikir beyân ediyor mu?

CEVAP: Her iki soru da çetin ceviz. İkinci sorudan başlayarak cevaplayalım Kutadgu Bilig’in verdiği bilgilerden önce, ben size bu hususta kitâbelerin verdiği bilgileri nakledeyim.

Mâdem ki bahsimiz Mebde, Mead’dir; Türkler’in bu konudaki inanışlarını merak ediyoruz. Bu noktada Kutadgu Bilig’in İslâmi telâkkilere ters bilgi vermesi mümkün değildir. Çünkü Yusuf Has Hâcip iyi bir müslümandır. Ancak Töre, kut gibi orijinal meselelerde Türk görüşünü, aksettirmiştir.

Hepiniz bilirsiniz ki Bilge Kağan’ın diktirdiği kitâbede ilk cümle “Tengri tek Tengride bolmuş Türk Bilge Kağan” diye başlar. Yâni geçen Türkoloji kongresinde Ahmet Bican Ercilasun Bey’in de açıkladığı gibi “Tanrı gibi…” veyâ “Tanrı’dan olmuş Türk Bilge Kağan”. Tanrı’dan geliş inancı burada çok açıktır. Yolug Tigin, Köl Tigin ve Bilge Kağan’nın vefâtından sonra yazdığı bir ilâvede: Hepiniz uça vardınız, öteki âleme uçtunuz, Tanrı’daki diriliğinize döndünüz” diyor. “Tengride tirigdekce” bu ifâdenin orijinal şeklidir. Yâni Tanrı’dan gelen, Tanrı’dan olan ve Tanrı’daki hayâtına dönen bir insan ve mebde mead inanışı… Mebde olarak Tanrı’dan gelen, Tanrı’da olan; mead olarak da Tanrı’daki dirliğe dönen yâhut dönüldüğüne inanan bir topluluk görüyoruz. Kıyâmet ve yaradılış bahsini de kitâbelerden arzedeyim. Kitâbelerde yaratılış târif ederken “Üstte gök ve aşağıda yer kılınmış, ikisinin arasına kişioğlu kılınmış” der. Yâni önce gökler sonra yerler yaratılmış, bu ikisinin arasında da kişioğlu yaratılmıştır. Bu sıralama İslâmi têlakkiye de uyuyor. İslâmî telâkkiye göre de önce gök, sonra yer, sonra da Hz. Âdem yaratılmıştır. Kitâbelerde yaratılış fikri böyledir. Kıyâmet fikri ise “Üsten Tanrı basmasa, altlan yer delinmese, senin ilini töreni kim bozabilir…” diye bir cümlede geçiyor. Yâni üstten Tanrı basmasa ve altta yer bu sebeple delinmezse, parçalanmazsa senin ilin Tören bozulabilir mi? Bir bakıma (târifini yaparak) kıyâmete kadar senin ilin ve Tören bâkidir, denmek isteniyor. Töre’nin ilâhi nizâm olduğunu düşünecek olursak bu inanışın son derece mâkul olduğunu görürüz.

Burada girmek istemediğim bir bahis vardı. Bu cevab soruyu soran arkadaşımı tatmin etti mi bilmiyorum. İlk soruya dönüyorum .

Girmek istemediğim mevzu şu idi: “TÜRK” adına çeşitli mânâlar verilir. Kimisi “güzel” der; kimisi kuvvetli, güçlü, muktedir, olgunluk çağı” der. Pek çok Türkolog tarafından söylenen bir izahı da –Bu Türkologlar arasında Rasonyi, Eberhard, Kafesoğlu, Gökalp, Banarlı da vardır.– “TÜRK” adının “Törük” den geldiği ve “Töre’ye uyan” demek olduğudur. Eğer bu izâhı kabul edecek olursak şöyle bir neticeye geliriz: Türk adı Töreye uyan demek ise; o zaman Türk kelimesi bir ırk adı olmaktan çıkar. Bir inanışın mensubları mânâsını kazanır. Ve kitâbelerde geçen, Gök Tanrı’nın millî Tanrı şeklinde anlaşılmasına sebep olan, “Türk Tanrısı” ibâresi bu mânâsını yitirir; Töre’yi kabul edenlerin inandığı Tanrı mânâsıyla karşımıza çıkar ve “millî Tanrı” olma vasfını ve ona millî Tanrı denmesine sebeb olan düşünceyi ortadan kaldırır. Ve bu izâhın neticesi olan tabiî mantığa göre, Türk adı daha ziyâde bir inanışın temsilcilerine verilmiş ad olur. Dolayısıyla Gök Tanrı ve Yehova arasında bir münâsebet yoktur.

SORU: Bildiğiniz gibi Allah mekândan münezzeh. Gök Tanrı olarak Allah’ın gökte olan vâcibü’l-vücud olmasını nasıl izah ediyorsunuz?

CEVAP: Gökte veyâ yerde diye tavsif etmek yanlıştır. Burada kâinatı bütün olarak değerlendiren bir telâkki bahis konusudur. Tanrı’nın vâcibü’l-vücut oluşuna inanıldığı muhakkak. Çünkü yaratı olan Tanrı’dır. Tanrı’nın isimlerinden biri Törütgen’dir. Hâlık Mevlâ mânâsına Törütgen İdim denmektir. Bundan dolayı Tanrı elbette yarattıklarından önce vardı, dolayısıyla vâcibü’l-vücut’dur.

SORU: Töre eşittir İslâmiyet denildi. Halbuki Kur’ânı Kerim’de: Biz bugün dinimizi tamamladık” buyuruluyor. Eksik olmayan bir din varken, Allah İslâmiyeti ne sebeble indirsin? Bu mantıkla Töre’de eksikler olması gerekiyor. Bunlar nelerdir?

CEVAP: Vefâtından bir hafta önce Kafesoğlu Hoca’yla çalışmalarımızın son safhalarımıza gelmiştik. Bana: “Artık bunları yaz. Fakat bir noktaya çok dikkat et –Bu soruya cevab olması için söylüyorum- Yazarken bâzı hususları usturupluca ifâde et ki seni tekfir etmesinler.” dedi. Efendim, elbette İslâmiyet en mükemmel dindir. Ben Töre ile İslâmiyet’i karşılaştırmıyorum. İslâmiyet mihenginde Töre’nin makbüllüğünü ortaya koymaya çalışıyorum. Çünkü ilim bilinene kıyasla bilinmeyeni aramaktadır. Eskilerin tabiriyle ilim mâlûma tabidir.

SORU: Töre’nin içtimâî plândaki teşkîlâtlanması nasıldır?

CEVAP: Töre, gâyet iyi işlenmiş bir sistemdir. Hocamın tâbiriyle bir külliyedir. Birbirini tamamlayan unsurlardan mürekkeptir. Yâni Töre’nin içtimâî plânda da bir takım akisler yapmaması mümkün değildir.

Kısaca birkaç misâl arzedeyim: Fertten devlete, devletin cihân hâkimiyeti ideâline kadar kısa kısa, birkaç basamak atlayarak gideyim. Gönül anlayışlarından bahsettik. Bir beyit: “Gönül yay, vücut oktur” diyor. Ok ve yay eski Türklerde bir semboldür. Yay, Tanrı irâdesini temsîlen hâkânı; ok ise bağlılık ve kulluğu temsil eder. “Gönül yay, vücut oktur” derken, gönül padişah; vücut tâbi, vücûda bağlı diğer azâlar buna bağlı, tâbîdir denmek isteniyor. Bu ferdi plânda böyledir. Âilenin kurulmasına bakalım. Bir genç kız nişanlanıyor, nişanlı kızın adı artık nişanlı değil, oklu’dur. Yâni bağlandı diyor. Aîle kuruldu: Baba yay; çocuklar ve âilenin diğer fertleri ok oluyor. Baba vefât etti, miras paylaşılacak. Mirastan âilenin her bir ferdine düşen hissenin adı ok’tur. Rahmetli Osman Turan Belleten’de çıkan bir makâlesinde bu meseleyi geniş geniş izâh etmiştir. Artık babaya bağlı olan o mülkün dönüp yeni sâhibine bağlandığını ve onun tasarrufuna geçtiğini ifâde ediyor.

Boyda ise; Boy beyi yay’dır. Boyun diğer fertleri ok’tur. Yine yay ve ok’un remiz mânâları devam ediyor.Devlet bir mânâda boylar birliğidir. Devlette ise Hâkan yaydır, hâkâna bağlı olan boylar oktur. Burada enteresan bir husus var. Bizim bugün “Oğuz” dediğimiz kelime (oğuzlar kelimesi etimolojik bakımdan yanlış bir söyleyiş, çünkü Oğuz kelimesi zâten çokluk ifâde ediyor) Oklar demektir. Ben’den biz demek gibi. Bugüne kadar gelmiş bir kelime daha Sen’den siz demek gibi, Ok’tan Oğuz olmuş. “Oklar, hâkâna bağlı olan boylar” demek. Türkler’in devlet teşkîlâtında bu boy teşkîlâtı fevkâlade mühimdir. Oğuz Destânı’nda; gök yerden kıdemlidir. Gök yaydır; yer oktur. Böyle inanılıyor. Ve Oğuz Han Destânı’nda Oğuz Han’ın büyük oğullarının isimleri gök cisimlerinin adını taşıyor: Gök Han, Ay Han, Yıldız Han şeklinde. Bu üç oğulun çocukları olan oniki boy Bozoklar’ı teşkil eder, devletin gerçek sâhipleridir. Destan’da altın yay bulmuşlardır. Devlet teşkîlatında doğuyu ve güneyi bunlar almışlardır. Batıyı ve kuzeyi ise küçük oğullar gümüş okları bulan Üçoklar, yâni yer isimleri taşıyan oğullar Dağhan, Denizhan, Gökhan zannediliyordu, Osman Sertkaya’nın tesbitine göre Gölhan- Gölhan almışlardır. Yer isimleri tasıyan küçük oğullar okta temsil edilmiş ve Bozoklar’a bağlanmıştır ve bu hâl devam edip gelmiştir.

Bugün hâlâ Çankırı yârân sohbetlerinde Bozoklar’ı ve Üçoklar’ı temsilen 12 şer kişilik Büyük ve Küçük Başağa kolları teşkil edilir. Töre’ye göre, Büyük Başağa kolunun 12. ferdi Küçük Başağa başkolunun 1. ferdinden daha kıdemlidir. Bu husus böyle gelmiş ve hâlâ Çankırı’da yaşıyor. Bir husûsu daha arzederek misâl verip bağlayayım. Birinci şu: Hun devleti en geniş sınırlarını buluyor. Büyük Hun İmparatorluğu fiilen çok büyük bir arâziye yayılıyor. Fakat tesir sâhası bakımından bütün dünyâyı hâkimiyet altına almış. Artık cihân hâkimiyeti tahakkuk etmiştir. Çin kaynaklarına şöyle bir cümle aksediyor: “Ok yay bir araya geldi.” Yâni Töre tam mânâsıyla hükümran oldu demektir. 2. misâlimiz; Sultan Melikşah devrine âit. Son derece geniş hudutlar ve cihân hâkimiyetinin fiilen tesis edildiği bir devir. Bizans’ta (Karaköy’de) Emeviler’in kuşatması sırasında yapılmış olan bir Arap Câmii var. -hâlâ içinde ibâdet yapılıyor- O câmi harâb olmuş; Melikşah tâmir ettirmek istiyor ve tâmirâtını yaptırıyor. Tabiî Selçuklular tesirli devlettir, Bizans bu işe boyun eğiyor. Tamir ettirdikten sonra çok enteresandır, geleneğe göre mihrâbın sağına ve soluna Allah ve Muhammed yazıları yazılması gerekirken, böyle yapılmamış ve bu isimlerin yerine mihrâbın üzerine ok ve yay nakşettirmiştir. Söylemek istediğim şu: Ok ve yay birlikte Eski Türkler’de tevhid sembolü olarak kullanılmıştır. Bilindiği gibi yayın bu mânâsı İslâm’da da Mîrac hâdisesinde vuslat ânının tasvirinde görülür.

Mâruzatım bu kadardır.

Sait Başer

1 Sait Başer, Gök Tanrı’nın Sıfatlarına Esmâü’l Hüsnâ Açısından Bakış, İstanbul, 1991.





Ahşab ve Sanâat

Mülâkat: Sait Başer, “Ahşab ve San’at”, Nahhat Sâlih BALAKBABALAR ile Bir Sohbet, Kubbealtı Akademi, S:1, İstanbul, Ocak 1988, s.21-28

- Sayın Balakbabalar, değerli bir ahşab san’atkârı olarak insan-tabiat münasebetleri hakkında neler düşünüyorsunuz? Bu mevzûa bağlı olarak da insan-ağaç ikilisi hakkındaki fikirlerinizi öğrenmek isteriz.

- Efendim, ahşap konusuna geçmeden önce gerçekten insan-tabiat münasebetini ortaya koymak gerekiyor.

Bildiğimiz gibi sıcak iklimlerde yetişen bitkiler kutuplarda yetiştirilemez. Bülbül âfâka kanat açmak için altın kafesi reddeder. Bunun en basit izahı, her varlığın kendi yaratılış şartlarına uygun bir çevrede yetişebileceği, gelişebileceği, kısacası hayat bulacağıdır. İnsan da tabii varlıkların en mükemmeli olduğuna göre, rahat ve huzurlu bir yaşayışı, o tabii çevrede bulacaktır, ki bu tabiatın kendisidir. Bugün modern hayat anlayışıyla uzaklaştığımız tabiata yeniden dönme temayülleri düşüncemizi teyid etmiyor mu?

Milletler arasında tabii çevre içinde yaşama arzusu ve bunu tatbik etmede bir sıralama yapılacak olsa, Türklük mutlaka en ön sırayı alırdı. Çünki asırlar boyu at üstünde tabiatle daima iç içe yaşayarak ülkeler fetheden bizim insanımızdır. «BOZKIR KÜLTÜRÜ» böyle meydana getirilmiştir.~

Ayrıca saf-dil, yapmacıktan hoşlanmayan (ve bir türlü beceremeyen) bir millet oluşumuz da bizim tabii mizacımızın başka bir tarafıdır.

İnsanoğlu hayatına yön verirken içinde yaşadığı tabiatı kullanmış, taşıyla, toprağıyla, ağacıyla bir bütün olmuştur. Bu hem-hal oluşu Bursa’da Zaman şiirinde A.H.Tanpınar ne guzel dile getirir:

«Bursa’da bir eski câmî avlusu

Mermer şadırvanda şakırdayan su

Orhan zamânından Imlma bir duvar

Onunla bir yaşta ihtiyar çınar.»

*

* *

Merhum Ârif Nihad Asya’nın «AĞAÇ» şiiri ne güzeldir:

Bir ağaç ki eğile eğile

İbâdet olmuş,

Bir ağaç ki «Ağaç, .. » deyip geçmek,

Âdet olmuş.

Dalları sallana sallana

Salıncak,

Budakları, inile çıkıla

Basamak.

Kendisi renkten, ışıktan, kokudan

Bir demet olmuş…

Cenneti anlatan

Bir âyet olmuş.

Karışmış dallar dallara…

Kuşlarını çağırır yollardan,

Uçurur kuşlarını yollara…

Rengiyle, kokusuyla, tadıyla,

Ziyâfet olmuş,

Bir ağaç ki «Ağaç… » deyip geçmek

Âdet olmuş.

Evet, «âdet olmuş» ama târihimizi de anlatır olmuş. Oğuz Kağan Destanı’nda, Dede Korkut’taki ağaç motifleri aramızdaki ünsiyyetin ne kadar eski ve köklü olduğunun delîlidir.

Çiçeği, meyvesi, kokusu, dalı, budağı, dikeni, rengi nice şâirin malzemesi olurken, onu işleyenler nice güzelliklerle karşılaşmışlar. Her cinsin kendine has dokusuna, kokusuna, rengine hayran olmamak elde değildir. Bir kayısı ağacının tahtalarından sehpa yapmaya çalışıyordum . Meyvesindeki bütün renkleri, o tahtada da hayret ve zevkle seyrederken Bektaşi Baba’nın, «Hey Allahım, sen ne güzel boyacısın» deyişine daha çok hak verdim.

- Efendim, maalesef böyle aşkla, cezbeyle san’atma bağlanmış, san’atını zikir haline getirmiş insanlar pek azaldı. Dolayısıyle sizden Türk zevkinde ahşabın yerini de rica etsek…

- Batı zevklerinin istilasından önce insanımız, yaşayışını ahşap etrafında meydana getirmişti. Öyle ki Yaradan’ın «Baki» olduğunu ifade eden eserlerin dışında kendisinin faniliğini anlatmak için hep ahşabı kullanmıştır. Kerpiç duvarlar içinde, ağaçlı, çiçekli ahşap evlerde oturmuş, ağaç kaşık kullanmış, nalınlarla dolaşmış, ahşap rahlelerde ders okumuş, ahşap sazlar çalmış, onlarla şarkılar, türküler terennüm etmişlerdir.

«Öt benim sarı tamburam

Senin aslın ağaçtandır

Ağaç dersem gönüllenme

Kırmızı gül ağaçtandır.»

diye medhiyeler düzmüşlerdir.

Ahşabın bolca kullanılmasında başka sebepler de vardır. Mesela sıhhidir, rutubet barındırmaz. Sonra taş ve diğer malzemelerin soğukluğu karşısında o, sıcaklığı ile sizi kucaklar. Ayrıca yumuşak oluşu insana daha bir yakınlık hissi verir.

Ahşabın San’at Haline Gelişi

San’at denilen hadiseyi, insanın güzeli arayışı manasında kabul edersek zevk sahibIeri ahşabın rengini, dokusundaki güzellikleri farketmişlerdir. Böylece ahşap insandaki san’at zevkine hitab etmiş ve etmektedir.

Mesela Türk sazlarının hepsi ahşaptan yapılır. Davulu, zurnası, sazı, kemençesi, kanunu, udu, tamburu, ve dünyanın en tabii, insana en yakın sazı NAY!… Saz yapımcısı da bir san’atkardır. Tek tek yaptıkları her sazda gönüllerinde yankılanan sesi ararlar. Kimbilir belki de «Elest Meclisi»ndeki sestir bu.

Günlük hayatımızda kullandığımız ahşap malzemelerin dışında, bir san’at hadisesi olarak ahşap bütün çevremize yayılmıştır. Ahşap mescidler dahi yapllmıştır. Selçuklu ve Osmanlı’dan günümüze ulaşan eserlerde kündekari teknikle yapılmış kapılar, mihrab ve minberler, pencere kanatları, Kur’an mahfazaları, sandukalar v.s. görüyoruz. Bu eserler neccarın, hakkakin, nahhatın keskin uçlu çelik kalemleri ile işlenmiştir. Rumiler, geometrik desenler, çiçek ve bitki motifleri ahşabi süslemiştir.

BaIakbabalar’ın ceviz köküne sedef kakma tekniğiyle meydana getirdiği bir eseri

Bir büyüğüm sergi defterime, «San’atkar, Allah’ın yaratıcı sıfatını ruhunda duyan ve ona ayna olabilen insandır» diye yazmıştı. Ahşaptaki yaratılış estetiğini gören san’atkar gönlündeki arayışı onda devam ettirmiştir.

Günümüze kadar ahşap tel, başına kullanıldığı gibi, sedefle, gümüşle, bağa, fildişi ve kemikle beraber de kullanılmıştır. Oyma, kündekari, geçme, telkari gibi teknikler uygulanmıştır.

Ahşap, Selçuklu ve Osmanlı’nın elinde zirvesine ulaşmış. Ancak Batı tesiri ile gelen «Taş devri» nden sonra bu san’atla beraber, san’atkar da unutulmuş. 18. asırdan sonra Rum ve Ermeniler’in bu san’atlarımıza hakim oldukları görülür. Son olarak İkinci Abdulhamid Yıldız Sarayı’nda bir atölye kurdurarak, bilhassa sedef işçiliğine hizmet etmiş; hem çalışmış, hem çalıştırmıştır. Cumhuriyet devrinde bir zamanlar «Sedefkarlık» olarak Güzel Sanatlar’a ders konulmuş ise de -ki son hocası Sedefkar Vasıf’tır- üvey evlat olmaktan öteye gidememiştir. Bugün yeniden ders olarak konmuştur. Fakat henüz icra-yı faaliyeti yoktur.

- Efendim, ifadelerinizden bngün için bu san’atın yine ferdi gayretlerle yürütülmesi gerektiği anlaşılıyor, Pekala! Bugün bu san’atı icra ederken sizin gayeniz nedir diye sorsak?

- ilk sözlerimiz arasında insanlığın yeniden tabiata ve tabiiliğe dönüş arzusundan bahsetmiştik. Gayr-ı ihtiyari bu temayül olabilir. Ancak daha şuurla düşündüğümüz zaman gayemiz, bize ait olan ve unutulan bu san’at kolunu ve zevkini canlandırmak, yaşamak, yaşatmaktır diyebiliriz. Önce geçmişteki teknikleri, uygulamaları iyi bilmek, çalışmak gerekiyor. Zamanımızdaki imkanlar fazlasıyla mevcuttur. Yeter ki işleyen el, anlayan gonul olsun. Burada topluma ait bir eğitim ve kültür anlayışı ile karşılaşıyoruz. Bu yüzden çok çalışmak, guzel eserler yapmak gerekiyor.

Kullanılan Alet ve Malzemeler

- Mevzuun bir de teknik taraflarını ele alsak diye düşünüyoruz. Önce kullandığınız alet ve malzemeler hakkında bilgi rica etsek, sonra da tatbikat hakkında söyliyeceklerinizi dinlesek, tekniklerinizin neler olduğunu öğrensek…

- Marangoz aletlerinin yanısıra en büyük yardımcıınız kıl testeredir. Bir sapa bağlı, U biçiminde, gerilmeye müsait metalden yapılmış testere koluna kıl testere diklemesine yerleştirildikten sonra, sapa bağlı ucu sabitleştirilir. Desen veya işleyeceğimiz yazı ahşaba geçirilir veya bir kağıtta çizili ise yapıştırılır. Oyulması gereken kısımlar delinir. Kıl testerenin boşta kalan ucu bu delikten geçirilir ve testere gergin vaziyete getirilip, sabitleştirilir, Uç tarafı V biçiminde oyulmuş bir tahta içinde kesilmeye başlanır.

Kullandığımız malzemeler ise çeşitli ağaç türleri, onlardan elde edilmiş kaplama, kontralar, sedef, bağa, metallerdir.

İnce işçilik için kıl testere çok büyük imkanlar sağlıyor. Ve diyebiliriz ki bu teknikle yepyeni bir çığır açılıyor. Bu sebeple, bu yeni çalışmalara «oygu» adını verebiliriz.

Nelerin uygulaması yapılıyor?

Şimdiye kadar Türk Hat ve Tezyinatının seçkin örneklerini çalıştık. Yine devam edeceğiz. Ancak her hat ve desen ahşabla veya kullandığımız diğer malzemelerle imtizac etmiyor. Buna bilhassa dikkat etmek gerekiyor.

Teknikler :

Üç türlü uygulama yapıyoruz. İlki «Kabartma Oygu». Bunda kesilen parçalar bir zemin üzerine yapıştırılıyor. İkincisi «Gömme Oygu». Erkek ve dişili olarak ayrı ayrı kesilen parçalar birbiri içine oturtulur ve daha sonra bir zemine yapıştırılır. Sonuncusu ise «Mücerret Heykel». Bu tavır bütün İslam aleminde canlanan bir san’at. Bilhassa hat uygulanıyor. Oyulmak ve bir kaideye oturtulmak suretiyle hazırlanıyor.

Yalnız bu san’ata merak salanların bilmesi mutlaka gerekli olan zanaatlar var. Önce ahşabı ve diğer malzemeleri iyi tanımak gerekiyo, ya11i biraz J11arangozluk. Yanı sıra boyacılıgı bilmeli, cilacılık keza. Kıl testereye ve diğer aletlere hakimiyet en mühimidir. Bunlardan başka hat ve tezyinat san ‘atları hakkında yeterli bilgi ve kültüre sahip olmak şarttır. Yani basit gibi görünen bu iş, pek de kolay değildir.

Gelişmesi :

On yılı geçen bir zamandır uğraştığım oyguculukta, önceleri elime geçen, güzel sandığım yazı ve desenleri kestim. Kumaş üzerine, ahşaba yapıştırdım. – Bugün onların alelade olduklannı görüyorum.- Zamanla öylesine bir yakınlık doğdu ki, boş vakitlerimin hepsini bu işe verdim.

Tabii olarak bu zemini hazırlayan bir takım sebepler vardı. Edebiyat Fakültesi’nden aldığımız bir Türk edebiyatı zevki, musıki ile olan temasımız, Konservatuar, bu arada bir mobilya atölyesindeki meşguliyet ve bilhassa, Niyazi Sayın Hoca’nın, musıki ile uğraşan bir insanın mutlaka başka bir san’at dalıyla uğraşması gerektiği hususundaki küçük ama tesirli işareti beni çalışmalarıma zorladı. Daha sonra Kubbealtı Nakışhanesi hocaları İnci Birol ve Çiçek Derman Hanımefendilerle, akabinde Uğur Derman Ağabeyimle tanıştıktan sonra çalışmalarım yavaş yavaş bir seviye bulmaya başladı. Onlardan Türk hat ve tezyinatının “Haddeden geçmiş» zevkıni öğrendim.

San’atkarımızın bir diğer eseri

-Salih Bey, bizim klasik san’atlarımız için “sabır san’atları » tabirinin kullanıldığı malüm. Bir san’at dalının kendisiyle meşgul olan san’atkarı terbiye etmesi keyfiyetinden bahsediImesi ise hayli dikkat çekici. Bu mevzuda siz ne düşünüyorsunuz? San’atlarımızın terbiye edici bir fonksiyonu da var mıdır?

- Bu gelişme grafiğine dikkatle bakılırsa san’atla beraber insan ruhunun da nasıl değiştiğini, başka bir hüviyete büründüğünü hayretle görürüz. Mükemmel duyuş ve düşünceler san’at şaheserlerini, onlar da insanı tekamüle götürüyorlar. Zevkleriniz, hissiyatınız, varlıklara bakışınız değişiyor. Üstelik bizim san’atlarımız doğrudan gönüle hitap eder, mücerrettirler.

Yunus Emre’nin dediği gibi:

«Beni bende demen, bende değilem

Bir ben vardır bende, benden içeru,»

hep gönlümüzü, içimizi süslemeye çalışmışız. Bu fikrin ağırlık kazandığı hiç bir eserde dış süsleme yoktur. Dışta sadelik, içte ihtişam, işte Türk zevki.

Bunlar da doğrudan doğruya san’atın insanı nasıl yetiştirdiğinin en bariz delilleri değil midir?

- Son bir sual : Yaptığınız işin Hat san’atı ile çok yakın bir münasebeti var. Bu mücerred ve maveri çizgiler, şekiller sizce ifade ettikleri ibareler dışında da birer mesaj taşımakta mıdırlar?

- Türk hat ve tezyinatının temelinde şekil yatıyor dersek, herhalde hata yapmış olmayız. Bir sonsuzluk ifadesi taşıyan bu san’atlarla şekillerdeki ruh ve o ruhun mesajı neşredilmektedir.

Şevket Rado’nun «Türk Hattatları» adlı eserinde «Hat san’atı bir resim san’atıdır» ifadesini görüyoruz. Modern resmin kurucusu Pikasso, «Benim yirminci yüzyılda yapmak istediğimi, Müslümanlar bin yıldır yapıyorlarmış» diyor. Bu manada düşünürsek hat san’atkarı, şekildeki ruhu kavrayan, cozen ve bunu yeni bir terkib halinde sunan insandır. Diğer bir deyişle mana-şekil bütünleşmesini hat ve tezyini san’atlarımızda en mükemmel örnekleriyle hattat ve müzehhibin çizgilerinde bulmak mümkündür.

Yaradan, ahşaba öyle şekiller vermiş ki, onda aynı mesajı daha geniş , daha mücerred görmek kabiL. Bir kök cevizde, gül ağacının kökünde binbir hare ile, renk ile karşılaşırız. Kuş gözü, maun, pelesenk, ıhlamur. hepsinde ayrı bir şekil ve mana ahengi sergilenir.

Ahşaptaki, hat ve desenlerimizdeki bu güzellikleri bütünleştirince karşımıza yepyeni, müşahhas bir varlık ortaya çıkar.

- Çok teşekkürler ederiz efendim.

- Estağfurullah! Ben teşekkür ederim…





Muhabbetin İçtimâîleşmesi veyâ Töre ile Türk Olmak

Sait Başer, “Muhabbetin İctimâîleşmesi veya Töre ile Türk Olmak”, Yeni Toplum, S.1, İstanbul, Mayıs 1992, s.136-139.

Sevgili okuyucu! Sen, eline kalem alıp yazan, yazmayı düşünen gelmiş geçmiş bütün müelliflerin adı belirsiz, olgunlukla mütekâmil, müsâmahası engin, halden anlar, büyük kederlere v sevinçlere ortak olabilen geniş kavrayışlı bir şahıssın. Birçok büyük mütefekkir, kendi devirlerinde yakınları, yaşadıkları toplumun ileri gelenleri tarafından anlaşılmasalar dahi kaleme sarılır ve nerede, nasıl, ne zaman yaşadığını bilmedikleri sana içlerini dökmekten kendilerini alamazlar. Sen o yazarın yakını veyâ çağ dışı yaşamak zorunda değilsin. Düşünüyorum da bunca büyük gönüllü insanın muhâtabı olan sen, belki de tarihin en kayda değer meçhul kahramanısın.

İnsanda bir yerlerde saklı, sadece kendine âit tutmak istediği mahrem dünyalar bulması pek tabiî görünür. Fakat gene insanda en büyük duygu, fikir, icat, keşif birikimlerini deşifre edip hemcinsleriyle paylaşma ihtiyâcı da baskın bir rûhî taleptir. Bu iki kutsî hal arasındaki çelişki senin şahsında muvâzenesini bulur. Gerçi yazan en mahrem duygularını, meselelerini ortaya döktüğünü zannetse de çok defâ cemiyet o gönül dağını ne görür ne de duyar… Ama ey aziz okuyucu! Senin karşında, bir fikrin çilesini çeken insan, kuytu mâbet köşelerinde en içten, en niyazlarını Rabbine döken âşıklardan farklı değildir. O, senin şahsında bir itminan duygusunu yaşar.

Aslında tek tek bildik sîmâlar değildir okuyucu. Okuyucu bir ma’şerî şuurdur. Ve yazı zamâna rehin edilmiştir. Yazı, ebediyet demektir. Okuyucu bu edebiyyetin sâhibi sıfatıyla yazarın karşısına, halde e bütün gelecek zamanlarda yaşayacak insanlık âilesi nâmına çıkar.

* * *

Hz. Yusuf’a kardeşleri bile dost değildi. Onu kandırıp çöl ortasında bir kuyuya atarak ölüme terk ettiler. Ama Yusuf kardeşlerinden görmediği sevgi ve alâkayı Züleyhâ’dan ve hattâ daha sonra bütün Mısır halkından doya doya gördü ve yaşadı.

İnsanlar sâdece yaşama içgüdüsüyle mi bir arada bulunma ihtiyâcındadırlar? Âileyi câzip kılan sadece kan bağımıdır? Yoksa o ocakta, insanın ezelî ve fıtrî yönelişi olan muhebbet en tabiî tezâhürleriyle yaşandığından mı vazgeçilmez ilk toplum örneğidir! Âile, anne babanın ivazsız garazsız sevgileri etrâfında, sürekli çevresindekileri rahatlatan ferâgatleri sâyesinde şekillenen ilk sosyal birlik. Âile, ancak özünde gönlünden sevgi kaynayan bir merkezin bulunduğu sevgi ocağı ise mânâlı toplum örneği olabiliyor. Aksi taktirde, arada birinci dereceden kan bağı bulunsa dahî bu, paylaşacak, ortaklaşa yaşayacak sevgileri tükenen insanların berâberliklerini sürdürmelerine yetmiyor. Aynı mantık, içinde barındığımız her cins topluma şâmil kılınabilir. İnsanları bir arada tutan en mühim güç sevgidir. Tarih boyunca yaşanmış berâberlikler dâimâ şu veyâ bu seviyede, şu veyâ bu mâhiyette sevgiler üzerine binâ edilegelmiştir.

Mutasavvıflarımız sevginin mahluk olmadığını söylerler. Kendi edepleri içersinde kâinâtın bu harç ezelî kudretini tebcil ederler. Varlık âlemindeki her bir tezâhürün mânâsı, aslında o şeyin mazhar olduğu sevgi tecellîsiyle eşdeğer olmaktadır. Dolayısıyle sevgi mehûmuyla mânâ mefhûmu arasındaki organik birlik görülmeden madde ve ruh ilişkisi çözülmezmiş gibi geliyor. Toplumlar, insanların gönüllü birlikte yaşama irâdeleri tarafından şekilleniyor iseler, bu gönüllü hayâtın sürekliliği, paylaşılmakta olan daha geniş çerçevelerdeki değerler sistemiyle îzah edilebilir ancak. Bu hâle muhabbetin içtimâileşmesi demek aşırı bir ifade sayılmamalıdır. Yoksa kan bağı gibi sâdece uzvî bir sebeble insanları ilelebet yan yana tutmak kabil değildir. Kaldı ki gönül akrabalıklarına dâir deyim ve atasözleri dilimizde hayli zengindir. Yâni kan bağı esâsına bağlı gibi görünse bile insan behemehal geri planda daha güçlü sevgilere dayanıyor.

Bu sevgiler, alt seviyedeki insanlarda güç kuvvet elde etme hırsı, yaşama sevgisi… gibi normal veya egoist türlere bürünürken, derece derece daha ileri idraklerde mücerret değerlere doğru yükselmektedir. Bir toplum içinde yaşamının, bağlanılan sevgiyi teneffüs etme imkânı verdiği, vereceği hükmü, insanları o toplum içinde tutan harç olmaktadır.

Dikkat edilirse 1789 Fransız İhtilâli’ne kadar ırk fikrine dayalı millet tariflerine rastlanmaz. Eski zaman milletleri aslında birer ümmettirler. Bir dünya görüşünün mensuplarına millet denmektedir.

Millet-i İbrahim, İsâ’nın ümmeti, Mûsâ’nın Ümmeti, Ümmet-i Muhammed tâbirlerini hepimiz biliriz. Bu toplulukların hepsi de -zaman zaman bâzı bölünmelere uğramakla berâber-ortak bir ilâhî sevgi, bir merkez şahsiyete duyulan aşkın muhabbet esâsına göre terekküp etmişlerdir. Bu merkez şahsiyetler başta peygamberler, mezhep kurucuları, büyük veliler… vs. dir. Mezhep ve tarikatlar din kurucularının merkezi fonksiyonlarını reddetmeyen, büyük daire içinde yer alan daha husûsî dâirelerden ibarettirler. Ortodoks da Katolik ve Protestan da Hz. İsa’ya aynı kıymeti verir, kendi sevgisinin daha saf olduğu iddiâsını bırakmaz. Siyasî organizasyonların şekilleri, güçleri, ihâta alanları, sayıları ne kadar çeşitli olursa olsun, ihtilâl öncesi dünya insanlığı genel olarak imanlarına göre sınıflandırabilecek bir ana karakter taşımaktaydı.

İman ise sevginin dînî literatürdeki adıdır: Çünkü insanın bağlılık veyâ teslimiyeti ancak sevgiyle mümkündür. Aklî bilgiler emin bilgiler değildir. Ne kadar sübjektif de görünse, müminin imânı, onun için her türlü akli alternatifin ötesinde bir kesin bilgi, derûnî tecrübedir. İspatlanması da gerekli ve şart değildir.

* * *

Orhun Kitâbeleri’nde “Öd Tengri yaşar (veyâ “yasar”)” şeklinde geçen ifâde, eski kültürümüzdeki Tanrı, varlık ve zaman (Öd zaman demek) idraklerinin mâhiyetlerini ortaya koyan çok kuvvetli bir inanışı aksettiriyor. Daha İslâm’dan evvel Kağan’ın dilinden zamanda yaşayanın yalnız Tanrı olduğu fikrinin taşa kazınarak edebileştirilmesi, aynı taşlarda Tanrı’dan gelip Tanrı’daki diriliğe dönüldüğünü aksettiren ifadelerle birleştirilirse, bu gün bile söylemeye cesâret edemeyeceğimiz bir hayat felsefesi ortaya çıkar. Bu hükümler, bize göre, küçük fâniler olan insanların da Tanrı’ya mânâca iştirâki ve bir iştirak idrâki içinde yaşaması demektir.

Modern zamanlardaki pozitivist anlayışlar, insanoğlunu kuşatan fizik ve metafizik çerçeveleri meydana getiren unsurları, o kadar alelâde materyallermiş gibi gösterdi ki insan, zaman, insanın ruh dünyası… ilk bakışta bütün derinliğini kaybetmiş göründü.

Mâverâî mesajlarını kaybederek sıradanlaşan sâhalardan biri de tarih oldu. İnsanlık tarihindeki büyük rolü, vücûda getirdiği muhtelif varyantlı engin medeniyetli ile Şark ve Garp medeniyet dâireleri yanında üçüncü büyük ekolü meydana getiren Türklük ve medeniyeti de, bilinen bütün kaynaklarına rağmen bu sıradanlaşmadan nasibini aldı.

Zamanı yaşayan Tanrı’dır diyen Bilge Kağan kitabeler boyunca düşündüğü ve yaptığı her hareketi, ulaştığı hedefleri ve kurduğu düzeni açıkça Tanrı’ya ve O’nun düzeni demek olan Töre’ye bağlarken biz bu metinleri siyâsî ve harp tarihi dokümanları olarak görmekten bir türlü vaz geçmedik.

Halbuki, başka bir açıdan bakıldığı zaman, yâni Bilge Kağan’ın açısından bakıldığı takdirde onca mâcerânın ve daha nicelerinin ancak ve sâdece Tanrı yolunda gidildiği, Töre’ye hizmet vasfı taşıdığı zaman makbul tutulduğu görülecektir. Asıl olan töre gayrettir.”Üstten Tanrı basmadıkça, altta yer parçalanmadıkça” bozulması muhal görülen Töre okadar merkezi fonksiyona sâhiptir ki, “KÖK TÜRK” tâbiri de buna bağlanır. Sanıldığı gibi buradaki “TÜRK” kelimesi bir ırkı ifade etmez. Türk, Töre’ye uyan, Töre ise Tanrı’nın yaratış kânunları demektir. Kutadgu Bilig müellifi bu konuda açıkça “Töre’nin gerçek koyucusu Tanrı’dır.”(3192.b.) hükmünü vereli bin sene oluyor. Ama fark etmenin zamanı yeni geliyor herhalde. Törütgen Tanrı’nın koyduğu ilâhi düzendir Töre ve Türk de ona uyan kişi… Yani Tanrı’ya yönelen insandır Türk. Bütün gayretini Töre’yi ihyâ prensibine bağlıyan İlterişler, Köl Tiğinler, Bilge Kağanlar onun için devletlerine “KÖK TÜRK” ismini koymuşlardır. Bu tâbir, “Töre’ye gerçekten bağlı, onun hakîkî mutevâsıyla yaşayıp ihyâ eden topluluk ” mânâsında kullanılmıştır. Asla ırk ifade etmez. Çünkü, Kök Türk’ün ne öncesi ne sonrası vardır. Maksat tamamıyle Tanrı nizâmına sadâkati göstermekten ibarettir. Âsırlar sonra Kuzey Afrika’da kurulan bir İslam devletinin “MUVAHHİDLER” ismini alması gibidir. Yâni Türklük bir dünya görüşü mensuplar arının bir sıfatıdır, bir ırkın adı değildir. Antropolojik bakımında da Türklük dâiresindeki topluluklarında hiçte aynı ırka mensup olmadıkları görülür. Uygar’la Gagavuz, Macar’la Osmanlı, Kazak’la Azeri tiplerine aynı ırkın mensupları denilebilir mi? Fakat bunlar Türk’tür. Çünkü asırlar boyu Töre Mihverli bir devlet ve tevhid kültürü içinde yaşamışlar, kültürel bütünlük kazanmışlardır.

Kültürün ekseni Töre, Töre’nin tevhid anlayışı, Töre’nin hâkim karakteri mensuplarını yâni Türkler’i devlet kurmaya zorlamasıdır. Çünkü ancak Töre devlet müessesiyle mer’î olabilen bir sistem ihtivâ etmektedir. Neden devlete ihtiyaç duyulur? Çünkü Töre’deki tevhid mesajına inanan insanların öteki beşerî organizasyonlar karşısında ayakta durabilmeleri lazımdır. Tevhid fikri de bu birliği zarûrî kılmaktadır. Töre’nin devletinde kendi varlığında Tanrı’yı bulmuş, küllî kavrayışı beşerî plana aksettirebilecek, yâni Tanrı’nın Kut’unu kazanmış insanlar olabilirler. Böylece eşyânın hakîkatine nüfuz etmiş ”BİLGE” idâreciler, madde mânâ muvâzenesini kurmuş olan Türk Medeniyeti’ni Şark’a ve Garb’a rağmen asırlarca üstün ve hâkim kılabilmişlerdir.

Daha önce belirttiğimiz gibi Fransız İhtilâli’yle ortaya çıkan ırk fikri etrafında oluşmuş millet târifi, İhtilâl öncesi tarihte rastlanmamış bir anlayıştır. İstisnâsı Yahudi’lerde görülür. Çünkü onların dini millî karakterlidir ve İhtilâl’in önde gelen fikir adamlarının Yahudi asıllı veya mason olmaları bu fikri meydana getirir.

Elbette biline geçmişi bakımından bu günkü Türk topluluklarının soy problemi yoktur. Dünya kavimleri arasında bilinen en uzun geçmişlerden biri bu topluluklara âittir. Ancak başlangıçtan beri bir soy ve ırk gayreti Türk tarihinin karakteristiği olmamıştır. Peki Töre’ye uyan topluluklara Türk deniyorsa, Türkçe nereden çıktı? diye bir soru akla gelebilir. Bizce Türkçe Töre’nin içinden doğduğu ilk topluluğun dili olmalıdır. Bu gün bu ilk topluluk hakkında fikir yürütmek için yerince bilgimiz yok. Şu kadarını düşünmeden edemiyoruz:

Bilindiği gibi Töre’de KARA renkli HAKÎKAT’in sembolüdür. Kitâbeler’de geçen “KARA BODUN” hakîkî kâvim manasına geliyor. Çünkü kitabelere bakılırsa Kök Türk devleti içinde onca kavim bulunmasına rağmen Töre’nin kaybına üzülen en fazla üzülen zümre bunlardır. Ve kendilerini Bilge Kağan, TÜRK sıfatıyla anar. Türkçe bunların dili olmalıdır. Diğer toplulukların bugün karşılaştığımız şîve farklılıkları coğrafî ve kültürel muhitleri yanında, Töre öncesi hayatlarından kalan dil yâdigârları olmalıdır. Ancak bu gün hiç kimse diğerine Türklüğünün nisbetiyle öğünemez. Töre’yi benimseyen herkes Türktür. Arnavut asıllı Mehmet Âkif de, Çerkez Ethem de, Tunuslu Hayrettin Paşa da, Gazî Giray Han da, Rum Mehmet Paşa da, Said-i Kürdî de, Hırvat Sokullu, Acem Nizâmülmülk… Türktürler.

Devşirmelik, sadece Osmanlı’ya mahsus bir sistem zannedilir. Halbuki yukarıdaki isimlere bakılınca da görüleceği gibi bütün Türk tarihinde mer’iyette bulunan bir müessesedir. Ayrıca başka topluluk insanlarına kendi savunmasını yaptırmak gayretinden ziyâde bir tür beyin göçü ve kalifiye eleman transferi olduğu kadar, mevcut tevhid müesseselerini en liyâkatle kim yürütürse ona teslim etme büyüklüğüdür aynı zamanda.

İslam öncesi Töre devletlerinde de, İslam sonrası Töre devletlerine de (devlete ana özelliklerini yine Töre verdiği ve Töre’deki tevhidci nizam fikri İslâmiyetle tam bir uyum gösterdiği, İslâmi dönemde de Türk Töre’si hayâtını sürdürdüğü için) bu gönüllü transfer sistemi kullanılmıştır. Bilge Tonyukuk’tan Sogd kavmine, Nizâmülmülk âilesinden Sokullu’ya kadar Töre’ye intisab edip Türk olan herkes en yüksek makamlara kadar çıkabilmişler ve medeniyete unutulmaz katkılar da bulunmuşlardır. Aynı durum Arnavut, Boşnak, Çerkes, Kürt… kavimleri için de söz konusudur. Bunlar aynı zamanda Orta Asya’daki Yakut, Çuvaş, Kazak, Kırgız ve benzerleri gibi Türk olmuş topluluklardır artık.

* * *

Vaktiyle sevgili Kabaklı Hoca’nın Türk Edebiyatı dergisinde Tolstoy’un bir mektubu yayınlanmıştı. Bir Gürcü kadını ona yazdığı mektubunda oğullarının İslâmiyet’e geçerek Kafkas direnişine katıldıklarını anlatıyor ve onlar adına duyduğu teessürü naklederek cehennem azâbına mahkûm olmalarından korktuğunu dile getiriyordu. Şimdi Edebiyat dergisinin hangi sayısında neşredildiğini araştırma gereğini duymadığım cevâbî mektubunda Tolstoy meâlen, her büyük dinin insanları iyi, doğru ve güzele sevk ettiğini, onları sevgi ortamlarında mes-ud yaşama gâyesine yönelik olduğunu anlatıyor ve “İtiraf etmeli ki hanımefendi, İslâmiyet Hristiyanlığa göre daha derli toplu bir dindir. Müsterih olunuz” diyerek kadını rahatlatmaya çalışıyordu.

Büyük kafalı, büyük gönüllü insanların bu vasıflarının arkasında teferruat çalılarına takılmadan, dikkatlerini dâimâ asıl olanda tutmaları bulunsa gerekir. Tolstoy’un bu tavrı insan ve din konusunda aradığımız müsâmahanın ipuçlarını veriyor.

“Birbirinizi sevmedikçe iman etmiş olmazsınız” hükmü, dînin özüne dâir yapılacak tefekküre zemin veriyor. Çünkü insan din için değil, din insan içindir. Halifetullah sıfatını hâiz insan, dinler vâsıtasıyla insanın iç dünyasını (geçmiş tecrübeler ışığında) daha kolay tasfiye edilebiliyor. Temelinde ilâhî aşk bulunan İslâm dîni de aslında yeni bir din değildir. Allah indinde(baştan beri) tek din İslâm’dır. Hz. Adem’den bu yana gelen bütün semâvî dinler İslâm’dır. Nitekim Âmentü ‘de Kitaplar’a ve Peygamberler’e iman şarttı, insanlık tarihini bu noktadan birleyen anlayışın en veciz bir hükümdür. İslam’ın büyük ölçüde eski gelenekleri -dinleri- toparlayıcılığı gayet sarihtir. Neshettiği hükümler istisnâ edilirse ana sistemde tevhid ana fikri dâimâ eksen teşkil etmiştir. O bakımdan özünde tek Tanrı inanışı ve tevhid mesajı bulunan Töre’nin târihimizdeki devamlılığı yadırganacak bir durum yaratmaz.





Eşyaya Dost muyuz?

Dostluk duygusunun insanoğlundaki saadet ihtiyâcına cevap veren bir haslet olduğu görüşü her türlü tartışmadan uzaktır. Çünkü dost bir çerçeve, sevginin sıcaklığı ve emniyeti içerisinde insan rûhunu tatmin eden bir platform sunar. Dostluk konusu gibi fevkalâde şümullü bir mevzûu en basit bir noktasından ele alalım.

Eşyâya dost muyuz?

Ya da şöyle düşünelim: Çevremizdeki eşyâlar; malzeme, şekil, vazîfe, işleyiş tarzı ve birbirilerine olan nisbetleriyle bizde dostluğun emniyetini uyandırıyorlar mı?

Ayaklarımızı uzatıp koltuğumuza oturduğumuz vakit, televizyona; programlar, ışık dozu, ses dozu, elektromanyetik dalgalar, elektronik çınlamalar, reklâmlar vesâir unsurlara rağmen bir iç tedirginliği duymadan emniyetle bakabiliyor muyuz? Radyonun düğmesini çevirdiğimizde, çeşitli elektrikli âletleri kullanırken, hattâ betonarme binâlar içinde, yolda, trafikte; çerçeveyi büyütelim şehirde ve bu çerçeve içinde geçen hayâtımızda biz eşyâya dost muyuz? Eşyâdan bize dostça mesajlar geliyor mu?

Yoksa şehir üstümüze üstümüze mi yürüyor?

Bugün hemen çoğumuz bu sorulara kolay kolay olumlu cevap verebilecek durumda değiliz.

Bakış açımızı biraz daha genişletecek olursak, hayâtımızı tanzim eden sanâyi toplumu şartları içerisinde, bizim mi eşyâyı, eşyânın mı bizi kullandığı çok tartışma götürür sorulara dönüşmüştür. Artık birçoğumuz vaktimizin büyük kısmını üzerine hiçbir emeğimiz sinmeyen, yapısını asla anlamadığımız sayısız tüketim maddesine sâhip olabilmeğe ve onların bakımlarına harcıyoruz. Bir bakıma dev üretim çarklarının dönmeğe devam edebilmeleri bize bağlı olamasa da bu dev endüstri çarkının bir dişlisi olmak sanki kaderimizmiş gibi gösteriliyor. Sosyoloji buna cafcaflı bir de isim takmıştır: Tüketim Toplumu! Saadetimiz bahasına bu çarkın dönmesine, hiçbir ünsiyetimiz olmayan eşyâlar dünyası içinde yaşayarak yardımcı olmaya mahkûm durumdayız.

Sözü uzatmaya hâcet yok. Alt plandaki tecelliler hakkında şikâyetnâmeler döktürmek mümkün. İşin özü, günümüz teknolojisinin mantığıyla insan fıtratı arasındaki derin çelişkidir. Bizim gibi varlığını bu teknoloji ve ürünlerini kullanmak sûretiyle sürdürmek mecbûriyetindeki bir toplum, bu gelişmelere hâkim olamamak dolayısıyla, tâbi olmak gibi bir mahkûmiyetin içindedir. Bütün tabiî kaynaklarımız ve insan gücümüz, gitgide değersizleşmekte, artan şehirleşme dolayısıyla, tehlikenin çapı büyümektedir. Tehlike gün geçtikçe askeri, siyâsi, iktisâdi, tabiî çevre… vs. cepheleriyle bütün hayâtımızı kuşatan bir mâhiyet kazanıyor. Körfez’e dökülen bir-iki milyon varil petrol gözlerimizde büyürken, her sene atmosfere milyarlarca tonluk atık verildiği unutuluyor. Bir zamanlar büyük mârifetmiş gibi takdim edilen teknolojik gelişme sürati; insanlığı çatlatacak, bütün değer ölçülerini öğütecek bir değirmene dönmüştür.

Arkeolojik kazılarda bulunan bir İnka testisinde: “Olan bir daha olacak ve bu testilerle yeldeğirmenleri bütün insanoğlunu tekrar mahvedecek” mânâsındaki bir cümleyi sayın Nâbi Avcı’dan duyduğum vakit, kendi kendime “O İnka bir de bugünkü testilerle yeldeğirmenlerini görseydi, ne derdi acaba?” diye sorduğumu hatırlıyorum.

Târih noktasından bakıldığında, kendine göre bir takım haklı sebeplere dayanarak İslâm âlemi içerisinden Türk dünyâsına koparmak,Türk dünyâsıyla da tek hareket kabiliyeti olan Türkiye’nin irtibâtını kesmek isteyen Hıristiyan dünyâ, bugün galip ve mağrurdur. Galibiyeti geçmiş zamanlardaki sâdece askerî siyâsî mâhiyet taşıyan gâlibiyetlere benzememektedir. Bu defâ sâdece dışarıdan hükmeden bir gâlib düşmanla karşı karşıya değiliz. Batı dünyâsı asılardır süren oryantalist çalışmalar sonucunda da bütün İslâm âleminin, bu arada bilhassa Türkiye’nin mevcut kültür değerlerini ve potansiyellerini tamâmiyle kavramış ve o değerleri hayâtın dışına itecek her türlü tedbiri bize empoze etmiş durumdadır.

İslâm ve Türk münevverleri bu eziklikten kurtulabilmek için “Batı’nın teknolojisini alalım ama, kendi kültürümüzü de muhafaza edelim” anafikrini çok uzun zaman bir kurtuluş zannetmişlerdi. Oysa bugün görüyoruz ki, teknoloji dediğimiz yapı; Batı’nın egosit, pozitivist ve mukaddeslerini kaybetmiş kültürünün tabiî bir sonucudur. Teknolojiyi alıp kültürü almamak, televizyonu alıp sahne sanatlarını reddetmek ölçüsünde garip ve imkânsızdır. Üstelik bu teknoloji israf ve tüketime dayalı bir teknolojidir. Ve insan faktörünü, çevre faktörünü, hâsılı fıtratı reddeden bir teknolojidir.

XIX. yüzyıl ortalarında harâretlenen “Batı’nın kültürü mü, teknolojisi mi tercih edilsin?” sorusu, zaman içerisinde her iki yönüyle de tatbik sâhası bulmuş sayılabilir. Devletin resmî politikaları yanında, bâzı cemaat ve cereyan mensupları bu konunun mümkün olan bütün alternatifleri üzerinde yeterince tahlil yapmışlardır. Sonuç ortadadır. Kültürü terk edip teknolojiyi almak mümkün olmamış; Batı egoizmine dayalı bir teknolojiyi reddederek Batı karşısında savunmasız kalmak ise büsbütün dramatik sonuçlar vermiştir.

Bir yandan oryantalizmin ulaştığı sonuçları kullanan Batı diplomasisinin telkin ve dikte ettirdiği kültür politikaları, diğer yandan teknoloji karşısındaki dolaylı esâret bugün bizi içten ve dıştan, maddi ve manevi, görünür ve görünmez, sayısız mekanizmayla kıskıvrak bağlamış durumdadır. Teknolojisini kullanmak sûretiyle Batı’ya ulaşmak, başka türlü bir yenilgi mânâsına geliyor. Çünkü o mantık içerisindeki yükseliş, bizim kendimiz olmaktan çıkmamız netîcesini vermektedir. Burada çok garib görünecek bir anafikir söylemekten kendimiz alamıyoruz. Kendi teknolojisine karşı mağlûb olacak bir Batı, başka türlü bir zafer kazanmış sayılacaktır. Kaldı ki bunun pratikte ne kadar uzak bir ihtimal olduğu ortadadır.

Mütâreke yıllarında işgal altında bulunan, bütün ümitlerini kaybetmiş İstanbul’da muzdarib bir Yahyâ Kemal vardı. İstikbâle dâir hemen hemen hiçbir ciddî ümit ışığı bulunmayan o günlerde fâtihâne rüyâlar görür ve istikbâli kurtaracak çâreleri, eski İstanbul semtlerini dolaşarak düşünürdü. Koca Mustafa Paşa’da, Üsküdar’da, Eyüb’te, Rumelihisarı sırtlarında… Bâzen Rumeli Hisarı yapımında şehit düşen ilk şehitlerin türbelerini ziyâret eder, bâzen Üsküdar’ın dost ışıklarında, Süleymaniye’nin dinlendirici kubbeleri altında ecdâdımızın zamânı ve mekânı nasıl Türk kıldıklarını, Bizans’ın nasıl “Türk İstanbul”, “Aziz İstanbul” hâline getirildiğini çok derinden duyan şâir sezgisiyle fark ederdi.

Matbuattaki Yahyâ Kemal, Ahmed Nâim Efendi kavgası meşhurdur. O çileli günlerde bir çıkış yolu olarak, Türklüğün köklerini Ahmet Yesevi’ ye bağlayan Yahyâ Kemal, yeni bir metod kullanıyordu. Onun metodu III. Sultan Ahmed’den bu yana denenenlerden çok farklı, milli fakat modern bir metottu. Büyük şâir haşmet devirlerini şakil ve politika ölçülerine göre değil, öz medeniyetimizi vücûda getiren temel düşünce ve inanış üslûbuna göre yakalama peşindeydi. Bilhassa millî karakterin bozulmadığı dönemlerdeki Osmanlı san’atından hareketle bir millî felsefeye; yeni bir estetik anlayışına doğru dev adımlarla ilerliyordu. Türk mîmârîsinin büyük medenî kıymetini, Türk mûsıkîsindeki mâverâî ifâde kudretini, Türk dil ve edebiyâtının ulaştığı vâsi terkîbi; Türk Müslümanlığındaki engin müsâmaha, şevk, tevhid terbiyesi ve mukavemeti ilk olarak onun yazı ve şiirlerinde bir araya gelmiş görüyoruz.

Eşyâya dost olmaktan başlayıp, teknoloji canavarından Batı emperyalizmine geçtiğimiz bir yazıda, durup dururken Yahyâ Kemal de nereden çıktı? diye düşünmek mümkün. Yahyâ Kemal, bize göre, diş şartlar bakımından en zelil olduğumuz bir devirde, esir İstanbul’da “akıncı cedlerinin ihtirasını duyarak” harâbelerde gizlenmiş, taşa kubbeye sinmiş büyük medenî kuvveyi yakalayarak, milletinin önünde bir kurtuluş meşalesi uyandırmıştı. Onun bakışlarıyla görünen Türk-İslâm medeniyeti dost bir medeniyettir. Kendisiyle dosttur, Allâh’ıyla dosttur, yetmiş iki millete dosttur, hattâ madde ve eşyâyla dosttur.

Madde ve eşyâ ile o kadar dosttur ki, Batı’nın insana eşyâ kıymeti vermediği devirlerde, değil insan eşyâya dâhi şahsiyet tanıyan dev bir vakıf medeniyeti kurmuştur. Eşyâya şahsiyet tanımıştır. Çünkü o ecdâdın gözünde ilâhî varlığın, Cenâb-ı Hakk’ın tecellîsine mazhar olmayan bir zerre bile söz konusu değildir. Ve o ecdâd; eşyâ, nebat, hayvan, insan… kendi görüş ufkuna giren ve kontrolünde buluna her şeyi Rabbinin bir emâneti bilmiştir.

Yahyâ Kemal’in yaşadığı devrin şartları dikkate alınırsa, öncü mütefekkirlere mahsus bir kaderle sâdece ana çizgilerini, fakat mükemmel bir bütünlük içinde verebildiği bu medeniyet anlayışının günlük hayâta dair unsurlarını bulmak ve müstakbel çehresini çizmek bizim neslin boynuna borçtur. Dünyânın içine girdiği büyük değişme süreci ve beşeriyetin akıl almaz ebadlara ulaşmış buluna rûhi ıztırâbı karşısında Yahyâ Kemal’in açtığı müstakbel yolun hedefleri, öncelikle milletimizi sonra da âlem-i İslam ve insanlığı selâmete çıkaracak işâretler taşımaktadır.

“Kökü mâzîde olan âti” sözü boş bir tekerleme değildir. Siyâsî, askerî, iktisâdî ve içtimâî alanda yorumları yapılan bu sözün; günlük hayâtı, eşyâ ile insan, teknolojiyle insan münâsebetlerindeki çarpıklığı da çözecek bir yanı vardır. Yukarıda eşyâya şahsiyet tanıyan vakıflardan bahsetmiştik. Ama eşyâ-insan münâsebetinin günümüzdeki tüketim ekonomisi mantığı çerçevesinde kazandığı mâhiyet hazindir. Artık her şey ve hattâ insan, gücü elinde bulunduranların ihtira ve egoizmlerini tatmin etmeğe yarayan, bir defâ kullanılıp çöpe atılacak âdi unsurlara dönüşmüştür. Bu tavır insanı her geçen gün daha da maddî ve süflî derekelere düşürmektedir. Muhâtâb olduğu canlı cansız her varlığa birer âyet nazarıyla bakıp, el sürdüğü her eşyâya rûhâniyet kazandıran ataların torunları nerededir?

Tevhid akîdesinin günümüzdeki kuvvetli kalemi, fakat mütevâzı bir mümessili olarak muhterem Sâmiha Ayverdi Hanımefendi’nin ifâdesiyle: “Evinin her köşesine kendi zevkinin damgasını vuran bu kız, giydiği terlikten, ileride kocasına kullandıracağı uçkura, para ve mühür kesesine kadar her el süreceği eşyâda akla şaşkınlık ve saygı veren mahâret, zevki mûcizeleştiren bir hüner göstermekte…” idi. “Gerçi, ne eşi ne benzeri olan toprak ve çini eşyâyı bir şiir ahengine yetmiş ipekli kumaşlarını, sedef, fildişi, akik, mercan, boynuz saplı kalemtraşlarını; divitleri, maktâları hep o san’atkâr yaptı. Öpülecek kadar zarif kaşıklar… fincanları kucaklayan zarflar, zarflarının koynunda saklanan fincanlar… bütün bu eşsiz eserler de gene aynı coşkun san’atkârın elinden çıktı. ”

Elbette ki zamânın imkan, ihtiyaç ve zorlamalarını reddetmek gibi bir maksadımız yoktur. Târihin yeniden canlanamayacağını ve yalın mânâsıyla bizim elimizden tutmayacağını da bilenlerdeniz. Ancak eşyâya muâmelemizin gene Ayverdi’ nin tabiriyle söylemek gerekirse “bir ibâdet huşûu” çerçevesine oturtulması bize çıkış yolu olacakmış gibi görünüyor.

Fakat nasıl târih bizim elimizden tutmayacaksa, çok ortalama bir tasavvuf bilgisiyle kestirip atmak da doğru değildir. Esas îtibâriyle, teknoloji sadece Batı’da doğup gelişmiş bir vâkıa değildir. Burada bizim îtirâımız pozitivizt ilim geleneğine dayalı bir teknolojiye ve değer ölçülerinden tecrdi edilmiş tüketim toplumu kalıbınadır. Batı, tüketim toplumunu elbette teşvik edecektir. Çünkü moda tâbiriyle serbest piyasa ekonomisinin dünyâ toplumlarına benimsetilmesi demek, hem Batı’nın pazarlarının sürekli açık kalması, hem de tüketim maddeleriyle en ücrâ köşelere kadar ulaşan Batı teknolojisi sâyesinde Batı’nın siyasî ve kültürel hegemonyasının pekiştirilmesi demektir.

Yoksa bizim genel mânâda Doğu’nun kullandığı bir teknoloji de vardır. Hiç kimse Drina Köprüsü’nün, Selimiye’nin, dev kadırgaların, Pîrî Reis’in haritasının, Ebu’l İzz’in çalışmalarının, Dede Efendi’nin mûsikîsinin, Fâtih havan toplarının, Safranbolu evlerinin temelsiz rast gele unsurlar olduğunu iddiâ edemez. Kullandıkları hamam taşından rahlesine, çadırından ahşap mîmârîsine, kışlasına, sarayına kadar, hayâtının bütün unsurlarını müzelerde saklamaya değer bulduğumuz o medeniyete baktıktan sonra, bizim yaşadığımız hayattan geriye ne kalacaktır, düşünmek zorundayız.

Ancak teknolojinin gemi azıya almış sürati karşısında şoka uğramış halden sıyrılıp, sâkin kafa ile düşünmek mecbûriyeti de vardır. Kendine göre hızı giderek artan bir ritm taşıyan Batı teknolojisine nasıl karşı durabiliriz? Eğer her birimiz bu sûali soracak hâlet-i rûhiyeye geldiysek, diyebilmeliyiz ki, bu teknolojiyi canavarlaştıran, arkasındaki mukaddeslerini reddetmiş Batı pozitivizmidir. Televizyonu meydana getiren binlerce teknolojik buluş, acaba tevhid şuuru taşıyan bir insanın eline geçmiş olsaydı gene Televizyon şeklinde mi terkib edilirdi?

Çâreyi yine kültürümüzde arayalım. Türk mûsıkîsinde fasıl esnâsında, temponun yükseldiği bir demde gerilimi azaltmak ve dinletmek için, araya taksim hattâ taksimler konur. Bu taksimler yapılırken dinleyicinin birden boşlukta kalmasına engel olunarak, faslın kaldığı alınıp, tedricî ve yumuşak geçişlere başka bir makam ve usûle zemin hazırlanır. Böylece, şartlara göre daha tabiî başka bir form ve yavaş bir usûle atlanmış olur. Teknoloji bahsinde daha mûnis ve insânî ölçülere ulaşmak için böyle bir metodun tatbîki çâre olabilir. Batı müziğinde kullanılan 2 ve 3 zamanlı ilkel ölçülerden, Türk mûsıkîsindeki 28 zamanlı Devr-i Kebir, 32 zamanlı Muhammes, 88 zamanlı Darb-ı Fetih ve benzeri yüksek ve mütekâmil usullere geçmek gibi, kendi medeniyet felsefemizin teknolojisini de hep berâber düşünmeliyiz.

Varlık âlemindeki tecellîlere gönlümüzü yeniden açmalı ve eşyâya dost olabilmeliyiz!..





Neden “Türk Münevverinin Müşterek Fikir ve Îman Zemîni” ?”

Sait Başer, “Neden “Türk Münevverinin Müşterek Fikir ve Îman Zemîni” ?” ,Türk Münevverinin Müşterek Fikir ve Îman Zemîni, Hazırlayan: Sait Başer, İstanbul, 1988, s.5-7.

“Ayağımızın altından zemin kayıyor!” sözü, son senelerde memleketimizin kültür hayatıyla ilgilenen, cereyan halindeki kültür ve ahlak erozyonu karşısında elem duyan pek çok vatan evladından işittiğimiz bir deyim haline gelmiştir. Bu, maalesef doğru bir tespittir. Gerçekten de, zaman zaman bastığımız toprağın ayağımızın altından âdeta çekildiğini hep hissetmez miyiz?

* * *

Her türlü beşerî davranış ve ortaya konan eserin başlangıçta bir fikir yahut duyguya dayandığı nasıl inkâr olunur? “Kuvveden fiile çıkmak” dediğimiz oluş bunu anlatır. Fert planında da “kuvve”; fikirler, değer ölçüleri ve hislerdir.

Cemiyetlerin yükselişleri, bu kuvve’nin insicam ve kuvvetine bağlıdır. Birbirini nötrleştiren yönlere doğru hareket ettirilen cemiyet potansiyellerinin, yükselmek bir yana, gerileme sebebi olduğu açıktır. Hele müesseseler dünyasında yaşayan günümüz toplumları için, her biri ötekini nakzeden düşüncelere dayanılarak kurulup yaşatılmaya çalışılan bir takım teşekküller elinde ilerlemek mümkün mü?

Artık “Bilgi Çağı” diye anılan zamanımızda, toplumlara önayak olacak zümreler ister istemez yine münevverlerdir. Türkiye bu kaidenin dışında kalamaz. Ancak, maalesef Türk aydınları kaskatı kamplara ayrılmış durumdadır. Halkının değer yargılarına saygılı, fakat çağa da açık aydınlara ihtiyacımız ne kadar büyüktür!

“Bugün Türkiye’nin en büyük meselesi kendi milletinin ölçülerinden sapmadan kalkınmak ve dünya milletleri arasındaki yerini almaktır. Yani bir numaralı meselemiz kalkınmaktır. Bu noktada “kalkınma” ve “müesseseleşme” devlet hayatında yapışık ikizler gibidir. Çünkü aslında devlet de bir müessesedir; kendisini meydana getiren müesseseler manzumesi içinde bir “merkez müessese” hüviyetindedir.

Kervansaraylarımızın, an’anevî Türk misafirperverliğine dayanarak bina edilip asırlarca yaşaması gibi; müesseseler, ait oldukları milletin müspet, istikrarlı haslet ve faziletlerine dayanırlar; ancak bu sayede uzun ömürlü ve verimli olabilirler.

Fakat millî hasletlerdeki mâhiyet ve mânâ birliği, istikrar, millet fertlerinin tamâmında hakim olan müşterek fikir ve iman zemininin eseridir. Nitekim mazimizin parlak devirlerine dikkatle bakarsak görürüz ki, o zamanlar bütün milletçe olduğu gibi münevverler tarafından da kabul edilmiş, yaşanmış, devlete temel teşkil etmiş bir ortak fikir ve iman zemini vardı. Eski müesseselerimiz arasındaki gaye birliği, verim yüksekliği ve bilhassa bugün eksikliğini kuvvetle hissettiğimiz devlet-millet kaynaşmasının temeli o zemine yerleştirilmişti.

Elbette insanların yaratılışları, bünye ve mizaçları birbirlerinden farklıdır. Fertlerin fikir ve iman dünyaları diğer insanlarla yüzde yüz intibak halinde değildir. Bu tabiidir. Ancak fertlerde aynı milletin mensubu olmanın getirdiği bir çok birleşme ve iştirak noktaları vardır ki, bunlar bir arada mütalaa edildiği takdirde müşterek bir zemin teşekkül eder. Bir takım yenilenmeler bu zemin için de mukadderdir. Fakat yeni nesillere esas unsurlarını kazandıracağımız bu zemin, aynı zamanda milli canlılığımızın teminatı olacaktır.

Aslında millete bu zemini tanıtıp kazandırması gereken müessese milli eğitim mekanizmasıdır. Ama, milli eğitimimiz maalesef bu işi bir türlü hakkıyla yerine getirememiştir. Çünkü iş başına geçen her kadronun kendisine has fikirleri vardır ve kadrolar değiştikçe politikalar da değişmiştir. Dolayısıyla, mevzu milli eğitim de olsa işi görecek olan zümre nihayet münevver zümresidir ve bu noktada devlet demek adeta münevver demektir.

1986-1987 konferans programımızı “Türk Münevverinin Müşterek Fikir ve İman Zemini Nedir? Suali çerçevesinde meydana getiren açık oturumlar serisi şeklinde tertipleyişimizin sebebi budur. Kubbealtı böylece asırlık kargaşalıklar içindeki fikir dünyamızın, son senelerde girdiği kendine geliş vetiresini göz önüne alarak, mütevazı bir adım atmayı düşünmüştür. Çünkü bu açıdan bakıldığı takdirde yapılacak ilk iş, münevverlerimizin fikir ve iman anlayışını tespit etmek ve ancak ondan sonra, bu tespitler ışığında bütün diğer meselelerimizle birlikte milli eğitim meselesine dönmek olmalıdır. Dolayısıyla senelerdir şikâyetçi oluğumuz halkımızın devletine ve münevverine karşı küskünlüğünün önü alınmış olacaktır. Ayrıca, tamamen ilmî usullerle yapılmasına gayret ettiğimiz böyle bir çalışmanın, müesseseleşme ve istikbale doğru atacağımız adımlar için de sağlam bir zemin meydana getireceği ümidindeyiz.

* * *

Fakat biz bir kültür kuruluşuyuz. Bir takım hata-sevap cetvelleri tutmak mevkiinde değiliz. Vazifemiz milli irfanımıza gücümüz ölçüsünde katkıda bulunmaktır. Yaptığımız çalışmalar mesul mevkilerde vazife yapan kadrolara ışık tutar, onların kararlarını daha bir isabetle vermelerine yardımcı olursa kendimizi bahtiyar addederiz.

Saygılarımızla.





Niçin “21. Asrın Eşiğinde Türkiye”?

12 sene sonra yeni bir asra , belki de yeni bir tarih devrine giriyoruz. Birkaç neşir organına kısaca göz gezdiren herkesin göreceği gibi , bu yeni devrin getirecekleri karşısında hemen bütün insanlık haklı bir korku duymaktadır. Doğuda , batıda pek çok ülke 21. asrın muhtemel çehresini hesaplamak gayreti içerisindedir . Fütüroloji araştırmalarıyla önümüzdeki yüz yılı görmek, onu plana bağlamak gayretindeki süper güçler bile haberleşme, bilgi akışı, teknik buluşların sermaye ile birleşmesinden doğan hesapsız alternatif imkanlardan ürkmektedirler.Çünkü artık her üç-beş senede bir, tarih çağlarının getirdiğine denk bilgi birikimlerinin sağlandığı günümüzde, nerede , nasıl bir teknik buluş , bir sosyal veya siyası oluşun zuhur edeceği kestirilememektedir.Son yıllarda bilgisayarlar, otomasyon, enerji üretim teknikleri, inşaat teknikleri.. vs . nin getirdikleri yanında tıp , astronomi ve sosyal ilimlerdeki büyük gelişmeler de günlük hayata süratle intikal etmektedir. Bir sosyoloji toplum mühendisliği mahiyeti kazanmış , kitle psikolojisinden de istifade eden büyük devletlere dünyanın siyasi manzarasına rahatlıkla müdahale imkanları getirmiştir. Bütün bu gelişmeler sonucunda Batı’ da “Sanayi Toplumu”, “Sanayi Ötesi Toplum” gibi tabirierin modası geçmiş “BİLGİ TOPLUMU” denilen yeni bir merhaleye ulaşılmıştır.Dev hafızalarda depo edilen bilgi , aynı anda milyarlarca bilgi ünitesini devreye sokabilen bilgisayarlar vasıtasıyle gelişmenin hızını arttırmaktadır. Gelişmelerin hazing bir tarafı vardır. Kendisini elinde tutanlar için büyük imkanlar bahşeden bilgi, muhtelif tekniklerle menfi yönde kullanılıp silah halini almakta , bir vahşet aracı da olabilmektedir.

Maalesef, asrımız bütün zahiri gelişmelere rağmen ahlaki ve insanı ölçülerdeki düşmeler bakımından da aynı süratin yaşandığı bir zaman olmuştur. Cüsse itibariyle büyük devletler ve dev sermayeleri işleten bu küçük insanlar elinde; fevkalade imkanlar, metodlar getiren bilgi, umumiyetle ve öncelikle menfaat araçları veya tahakküm silahlarına dönüştürülmektedir. Dehşete dayalı bir barış devri bu asrın eseridir.

Halbuki bilgi, tarihte umumiyetle nefs muhasebesinin ne olduğunu bilen insanlar tarafından kontrol edilen bir kudretti, onlar tarafından ve insanların idrakleri ölçüsünde, kontrollü olarak öğretilirdi. Bilgi mukaddesti. Hikmete yol açardı. Toplumların irfan hayatlarını da takviye ederek bünyesindeki güç, kendisine sahip olan mütefekkir hakimler elinde hayra yöneltilirdi. Bugün ise bilginin illa hakikat arayıcısı olması gerekmemekte, eriştiği mevzii doğrular süfli emeller için de kullanılmaktadır.

İlmin muhtelif sahalarında ortaya konan hakikatleri birleştirip, yekpare bir dünya görüşü elde etmek, günümüzde hemen hemen imkansızdır. Ihtisaslaşmalar sebebiyle eski zamanların büyük mütefekkir ve cemiyet terbiyecisi mesabesindeki liderlerini artık bulamıyoruz . İhtisaslaşmanın getirdiği diğer husus ise çok dar sahalarda teferruatlı bilgi edinmekle birlikte hayatın bütünü karşısında cahil denebilecek fikrı yapıdaki insanların giderek artmasıdır.

Bu durum fark edilmemiş değildir. Önüne geçmek için sermaye organizasyonlarıyle enstitüler kurulmakta ve ancak bu suretle ihtisas sahaları kısmı bütünlük kazanmakta, işe yarar şekiller almaktadır. Enstitüleşmek vakıası propaganda faaliyetlerine de girmiş , böylece usulleri çoğaltılıp tesir sahaları genişletilmiştir. Kendi kültürünü zamana göre işleyip, insanlarını bu propaganda şoklarına karşı hazırlamamış cemiyetlerde, ihtisaslaşmanın getirdiği bu yeni cehalet türü, güçlü devletlerin kendi felsefelerini empoze etmeleri için çok uygun vasatlar hazırlamıştır.

Artık bir merkezi iman mihrakına göre akord edilip tabiatın gidişiyle çatışmayan, onunla hem-ahenk ruh haline sahip insanlar çok azalmış , sevgisizlik yaygınlaşmıştır. Goethe‘nin dediği gibi sevmeyenin iman da edemiyeceği ortada iken , Yahya Kemal‘in aradığı “imanın bir şevk olduğu” zamanları yakalamak, ihlas ve samimiyeti öne almak, bugün kuvveti ellerinde tutan devlet ve sermayedarlardan beklenebilir mi? Beşeriyet, temeli sevgi olan bir iman mihveri etrafında birleşmeye, hilkate hükmeden ezeli hakikatlere, sükunete ve huzura susamıştır. İnsanlar hikmetsiz ilim, aşksız san’at ve merhametsiz ideolojiler elinde bunalmıştır.

Alabildiğine kaba çizgilerle anlatmaya çalıştığımız bu umumı manzara içerisinde İslam ve Türk dünyaları ne durumdadır?

Burada malum şeyleri tekrara hacet yoktur. İslam dünyası müslüman olmak noktasından , zahirde birlikmiş gibi görünse de iç yapıda perişan, ilimsiz, samimiyetsiz, petrol zengini olmakla birlikte alt yapısız Arap memleketleri dışında fakir ve siyası rejimIerinin dayandığı felsefeler bakımından dağınık durumdadır. Türk dünyası ise tamamen yaralı, tarihi şahsiyetinin gereği olan mevkii bulamamış, büyük ölçüde istiklalsiz, parçalanmış bir vaziyettedir.

Türkiye‘ye gelince …

Haberleşme imkanlarının yaygınlaşması, turizm hareketleri, iktisadı sistemlerin beynelmilel hale gelmesi yanında kültür yozlaşması, yanlış Batılılaşma politikaları … vs. sebebiyle yukarıda sayılan sıkıntılardan Türkiye de nasibini almıştır . Üstelik kendisine mahsus ihmal edilemez meseleleri vardır.

Kendi dünya görüşünü, milli ölçülerini terk etmek bahasına girdiği Batı medeniyeti dairesinde Türkiye sadece pasif bir alıcı mevkiine düşmüştür. Hakim ve büyük bir kültürün temsilcisi olması gereken aydın zümremiz ne yazık ki “kimlik krizleri” yaşamakta, bunu yüksek sesle de söylemektedir. Tabiatıyle durup dururken bu noktalara gelinmemiştir. Mazımizle ilgili bütün bağları koparıp atmamız sebebiyle ortaya çıkan ve bir kaç nesilden beri devam eden kültürsüzlük politikaları bizi bu noktalara kadar düşürmüştür. Felsefemizi, milli düşünce ve inanç tavrımızı bozmadan yenilenerek, devam ederek değişmek yerine Batı kültürünün kopyacı hayranları elinde milli irfanımız bozguna uğramış, ezilmiştir. Büyük bir “devlet terbiyesi” taşıyan bu aziz millet asi olmamıştır belki ama devletine de küsmüştür. Okumuşuna küsmüştür.

Aydınlarımız arasında en temel meselelerde dahı anlaşma olamamıştır. Son senelerde halkın çocukları arasında sakat maarifin bozmaya muvaffak olamadığı veya tam manasıyle nüfuz edemediği münevverlerin zuhur ettiğini memnunlukla görüyoruz. Çok şükür devlet ve millet fikrine, tarih şuuruna sahip bu aydınlarımız arasından “Milli Mutabakat” çağrıları gelmeye başlamıştır.

Bu isabetli bir teşebbüstür. Hakiki meselelerimizin, vatanın hakiki çocukları tarafından konuşulmaya , düşünülmeye başlanması ve birlik arayışlarına girilmesi istikbal için ümit vericidir.

Kubbealtı Akademisi Kültür ve San’at Vakfı bu hayırlı teşebbüslere bir katkıda bulunmak için 1986-1987 konferans mevsimini bütünü ile: “Türk Münevverinin Müşterek Fikir ve İman Zemini Nedir?” sualinin cevaplarını bulmaya hasretmiştir. Bu program geniş akisler yapmış ve hayli umumi kabullere mazhar olmuştur. Ancak ele alınan meselelerimizden sadece fikri, kültürel ve manevi muhtevada olanlar işlenmiş, temel prensiplerin tesbitine çalışılmıştır. Bu prensiplerin ışığında müşahhas meselelere girilmemiştir . Biz 21. asra girerken meselelerimizin sadece çok sıkıntılı ve mücerred yönlerini işlemekle yetinmeyip, hayatın gerçeklerini, imkanlanmızı, müesseselerimizin durumlarını da tesbit ettiğimiz prensipler ışığında değerlendirelim istedik. 21. asrın eşiğinde Türkiyemizin imkanlarını, içinde bulunduğu dünya şartlarını, meselelerini kuş bakışı bir dolaşalım, üniversite gençliğine memleketimizin sıkıntıları yanında istikbale ümitle bakmaya yetecek imkanlarını da ehil ağızlardan duyuralım diye düşündük.

Evet! Türkiyemizin başta (eğitimsiz de olsa) genç nüfusu, coğrafi mevkii, tabii kaynakları ve yatırım hamleleri, ordusu… dosta itimat düşmana korku vermeye devam etmektedir.

Ancak yukarıda dile getirilen süratli teknolojik inkişaflar karşısında bizim daha çok yol almamız gerektiği aşikardır. Keza manevi çözülüş vakıası bizim için de geçerlidir. Bu noktada Müslüman-Türk terbiye sistemi ile dünya görüşünün mutlaka birlikte devreye sokulması, bir çalışma seferberliğine girişilmesi icab etmektedir. Ümidimiz, bu manada bir sistemden hareketle ortaya çıkacak olan terkibin, belki insanlığa bile rahat nefes aldıracak muhtevayı da taşıyacağı istikametindedir.

İşte Kubbealtı 1987-1988 fikri faaliyet mevsiminde, 15 açık oturum ve 2 konferans çerçevesinde 21. asrın eşiğindeki Türkiye’yi tahlil edecektir. Böylece sürat, müesseseler, sosyal ve siyası gelişmeler, bloklaşmalar, planlama faaliyetleri, savunma meseleleri, çeşitli milli hedeflerimiz, milli tezimizin tesbit ve yayılması, ilmi araştırma meseleleri gibi bahislerin ele alınıp tahlil ve terkib edilmesi için bir pencere açılmak istenmiştir.

Elbette Türkiye’de konuşulacak daha bir çok ehemmiyetli mevzu vardır. Biz bunlardan programda görülecek olanları seçtik. Bir milli hukuk sistemi, bir din anlayışlarının tahlili, milli eğitim meseleleri, dil meseleleri, yeraltı servetlerinin kavimlere göre dağılışı, nüfus meseleleri, otomasyon ve işgücü… vs gibi daha yığın yığın mesele ele alınmayı beklemektedir. Bu mevzuları önümüzdeki senelere bırakarak hürmetlerimizi sunuyor, programın milli irfanımıza, devletimize hayırlar getirmesini niyaz ediyoruz.





Ufkumuzda Doğum Sancıları

Bir müddetten beri Türk milleti, tarihinin ve milli karakterinin tabii seyrini bilenleri şaşırtan ciddi bir tezatlar devri yaşamaktadır. Hele son asırdaki barış devri zarfında en çok milli kültür sahalarında mahiyet değiştirmeyi hedef alan gayretler gündemde tutulmuş ve bu çabalar ise tamamen Batı’yla bütünleşme ana fikrine bağlanan garip bir milliyetçilik düşüncesine gore yönlendirilmiştir. Gerçek manada kendine gelme, kalkınma ve milli varlığı canlandırma siyaseti yerine, bugün yanlışlığı bir çok sahada itiraf edilmiş, pek çok sahada da reddi ilmen imkansız hale gelmiş sathi ideolojik saplantılardan yakın tarihimiz geçilmez olmuştur.Bir tarihten sonra oynanan demokrasi oyununda ise halkın tercih ettiği zihniyet ve kadrolar ancak o ideolojik zeminde söz hakkı elde ettiklerinden, ciddi neticelere ulaşılamamış, maalesef milli enerji uzun süredir heba olmuştur.Yirminci asırda dünya dengeleri bir kaç defa yeniden kurulduğu halde biz ya yerimizde saymak veya gerilemek zorunda bırakılmışızdır. Başlıca sebep ise Türk’ün tarihi şahsiyetine kavuşmasını önlemeye yönelik komplolar ve bunu görmeyen -görmemezlikden gelen –aydınları-mızın tutumudur. Nüfus, coğrafya, tabii imkanlar, tarih ve kültür birikimi bakımından dünyanın ilk birkaç milleti arasındaki Türklüğün halihazırdaki durumu elbette ki düşmanlarımızın başarısı sayılır.

***

Yukarıdaki gerçekler muvacehesinde Kubbealtı‘nın yirmi senelik akademik faaliyet geleneği milli kültürümüze yönelik olarak sürdürülmüştür. Geçmişi olmayan bir gelecek mümkün müdür? Şüphesiz hiç bir geçmiş de tekrar ihya edilemez. Onu ancak “bugün”ün gözlüğüyle, değer hükümleriyle anlarız. Zaten normal şartlar altında “bugün”, geçmişin yekunu olarak düşünülürse, geçmişe bakmak, bir yeniden durum muhakemesi mahiyeti taşır. Gerçi bizde “normal şartlar” aksamıştır; fakat son senelerde aydın yelpazemizdeki kendine geliş umut vericidir. Eğer her konuda yüzde yüz mutabık bir aydın kitle beklemiyecek ve genel durumdaki müspet ağırlığı kafi sayacaksak, zamanla ortaya çıkacak fiili durumlar, geri kalan ısrarlı menfi zümreyi ister istemez ya bize katılmaya veya toplum içinde bir kör barsak gibi kalmaya mecbur ve mahkum edecektir.

Dolayısıyle artık kendimizi ispatlamak için yapagelmekte olduğumuz savunmalardan, aşağılık duygusundan uzaklaşmalı; kendi gerçeklerimiz ve tezlerimiz doğrultusunda bir geleceğe yönelmeliyiz.

Evet, henüz kültür sahasında eksiklerimiz pek çoktur. Ama kültürün azameti düşünülürse, eksik daima bulunacaktır. İstikbale yönelmek mevcut eksiklerin tamamlanması gayretlerinin bırakılacağı manası da taşımaz. Hatta şimdi ağır aksak giden çalışmalar, müşahhas neticelere ulaşma ümidinin hedef alınmasıyle daha da ehemmiyet ve şevk kazanacaktır.

Geleceğimiz sadece kendi gayretlerimizle kurulacaktır. Artık Doğu yahut Batı tercihli aydın zümrelerimizin, dünyanın umumi dengelerindeki gelişmeler sebebiyle bize hiç bir taraftan sabit destek verilmeyeceğini görmüş olmaları gerekiyor. Dünyamızda bloklar sadece geçici tehlikeler karşısında kurulan mevzii menfaat gruplarıdır. “Batı” diye statüsü sabit bir dünya yoktur. Bu husus yalnızca iki Almanya’nın birleşmesi karşısında en çok kaygılanan devletlerin yine batılılar arasında bulunmasıyla sabit olmuştur.

Keza NATO ve AT de, Doğu Bloku’ndaki çözülme dolayısıyle esastan değişikliklere uğramaktadır. Sürat gerçekten baş döndürücüdür. Geçen seneki program girişinde “bloklar arası uzlaşma” dan söz etmiştik. Bugün Doğu Bloku erimiştir. Mevcut siyasi birliklerin ne şekil alacağı meçhuldür. Doğu Bloku’ndaki gelişmelerin bir benzeri İslam dünyasında olacakmış gibi görünüyor. Yani mevcut durumu dikkatle takip etmekle birlikte, değişen ve daha da değişecek bir dünyada varlığımızı sürdürmenin tek yolu kendi geleceğimizi derhal kurmaya başlamamızdan geçiyor.

Türkiye doğusunda ve batısında meydana gelen bu sosyal ve siyasi depremler karşısında bir taraftan ciddi zararlara uğramak tehlikesine maruzdur, diğer taraftan da Orta-Doğu, Türk Dünyası, Balkanlar kaynarken bunlara kayıtsız kalmama durumu ile karşı karşıya bulunmaktadır.

Sözün kısası Türkiye yakın tarihindeki en ciddi yol ayrımına gelmiştir. Yürümekte olduğu yolun ilerisinde tatsız emrivaki ve tehlikeler bekliyor. Diğer taraftan yeni gelişmeler, ciddi riskler taşımakla birlikte fevkalade imkanlar ve geçmişimize, karakterimize yaraşır bir gelecek vaad etmektedir.

Vakfımız bu noktada yaşanan sıkıntıların bir doğum sancısı olmasını temenni etmektedir. Dertlerimizi bölüşmek, birlikte yaşayacak milli hassasiyeti kazanmak o dertlerin devası olacaktır.

Kubbealtı Akademisi Kültür ve Sanat Vakfı manevî kurucusu ve mütevellîsi merhuma Samiha Ayverdi’nin tensip ve onayı ile Sait Başer tarafından projelendirilip gerçekleştirilen Ufkumuzda Doğum Sancıları başlıklı 1989- 1990 açık oturum programı:





Artık Çelişkiler Çözülsün!

Haberleşme ve ulaşım teknolojilerindeki gelişmelerin demir perdeyi erittiği şu yıllarda, bütün dünya insanlığı köklü arayışların doğurduğu büyük sosyal çalkantılar içerisinde yaşıyor. Zamanımızda bir yandan siyasi rejimler ekonomik ve teknolojik sistemlerden tecrid edilemezken, öte yanda da insanlık ailesi hayatındaki bariz tenakuzlara artık tahammülünü yitirmiştir. Her yönüyle şeffaflaşan dünya şartlarının baskıcı ve vurdumduymaz yönetimlere tahammülü kalmamış görünüyor.İkinci dünya harbi sonrası soğuk savaş devri icabları birçok haksızlığa göz yummak zarureti getiriyordu. Ancak, 1950 sonrası nükleer silahlara dayalı dehşet dengesinin maliyet ve korkunçluğu yanında yukarıda belirtilen teknoloji ve haberleşme imkanları süper güçlerin dünyayı sımsıkı tutmak gayretlerini hükümsüz kılmaktadır… Dolayısıyla artık her millet kendi kültür gerçekleri istikametinde ilerlemek istiyor. Bunun için bazen hayli yüklü faturalar ödemesi gerekse de milletler sağlıklı bir yürüyüş ve dengeli sosyal nizamlar kurabilmek arzusuyla ne kadar çelişkili müessese fikir ve rejim varsa teker teker çözmek gayretine düşüyor. Macaristan, Polonya ve Azerbaycan örneklerinde olduğu gibi…Çünkü farklı felsefelere dayanan müesseselerin icraatı, cemiyetlerdeki ictimai canlılığı, istikbale ümitle bakabilmeyi öldürmektedir. Hele müzminleşmiş resmi çelişkiler toplumları kahretmekte, gençliğin enerjisini fuzuli şeylere yönelterek ziyan olmasına yol açmaktadır.Gerçi, mevzii durumlarda elde olmayan tezatlar bulunması anlaşılabilir; geçici olarak kabul de edilebilir. Ancak, doğrudan doğruya millet hayatını ilgilendiren temel mevzulardaki terslikleri bütün topluma devamlı olarak benimsetmek imkansız değilse bile, neticeleri hiçbir vakit iyi ve guzel olmamakta, hayatın her cephesi yozlaşmaktadır.21. asrın eşiğindeki Türkiye’nin şeffaflaşan dünya şartlannda varlığını kendini kaybetmeden devam ettirmesi, milli varlığının tabii ihtiyaç ve kültür değerlerini esas alacağı umumi siyaset sayesinde olacaktır. Zira, hürriyetçi rejimler ancak idaresindeki milletin tabii gücünü harekete geçirerek dünya rekabet şartlarına ayak uydurabilmektedirler. Bizde ise, maalesef toplumumuzun tarihi gelişme seyrini şaşırtan, tabii temayüllerine aykırı müesseseler tesis edilmiştir. Milli eğitimden hukuki sistemlere, sanat hayatından eğlence müesseselerine varıncaya kadar birbirini nakzeden yüzlerce teşekkül ortaya çıkmış, kültürümüzün temel değerlerindeki aşınma ve karışıklıklar sonunda Türk aydını kimlik krizine düşmüştür. Arka arkaya gelen ilim, siyaset hatta spor bozgunları çarpık şehir hayatının şaşırttığı büyük kitleler milletimizin uzun zamandır yaşadığı çok ciddi buhranların neticeleridir.

Yani milletimize kendi ölçülerinin iade edilmesı ve onun fıtri kabiliyetlerine meydan açılması gerekiyor. Artık, iyi niyetten bile doğsa, gizli hesapların uzun ömürlü olmadığı günümüz dünyasında Türk milleti bin türlü çelişkilerle -bazen şuurlu olarak- elini kolunu bağlayan mekanizmalardan kurtarılmalıdır.

Kubbealtı’nın 1989-90 seminer mevsiminde böylesine mühim bir sosyal yaraya neşter vurması elde edilecek faydanın büyüklüğüne ve hayrına inanması sebebiyledir.

Programa şöyle bir göz atan dostlarımızın derhal görecekleri gibi bu sene ilim ve fikir hayatımızdaki görüşlerin hemen büyük bir kısmını kürsümüzden dinlemek mümkün olacaktır. Aydınlarımız, aynı vatanda birbirinden ayrı milletler gibi yaşamanın daha nereye kadar devam edeceğini düşünmek zorundadırlar. Uzlaşma ve anlaşma anafikri blokları bile yaklaştırırken Türkiye’nin en temel meselesi zaten çok az sayıdaki yetişmiş, vatan ve kültür endişesine sahip samimi elemanlarının düşman kardeşler gibi davranmaya devam etmesi değil midir?

Fikir ayrılıklarımız milli hayatiyet işareti sayılmalı fakat bazen zulüm derecesini bulan resmi gayr-ı resmi, çelişkilerimiz de artık görülmeli ve lütfen çözülmelidir.

Dolayısıyle programın ilk neticesi Vakıf kürsüsünde yan yana gelmeyi kabul eden aydınlarımıza karşılıklı konuşabilme imkanının açılmasıdır.

Ve biz burada konuşmacı olmayı kabul eden değerli ilim ve fikir adamlarımıza günümüzün bu acı gerçeğini dile getirdikleri için şükranlanınızı sunuyoruz. Onlardan Vakfımızın en mühim ricası ikili çekişmelerden ziyade acıda olsa hakikatleri dile getirmeleridir. Vanlacak neticeler ve açığa çıkacak gerçekler, ileride şartların müsadesi halinde kitaplaştığı takdirde yapılan hizmetin çapı daha iyi görülecektir.

Biz akademik bir kültür kuruluşuyuz ve maksadımız hata sevap cetvelleri tutmak değildir. Gayemiz milli irfanımıza, insanımızın ve devletimizin geleceğine ışık tutmak, gücümüz ölçüsünde katkıda bulunmaktır.

Saygılarımızla …





Kimlik, Kişilik, Ontik Kimlikler ve Türkiye

Kimlik konusunun üzerine oturacağı aidiyet hissi, çok sayıda zemin bağlamında varlık kazanabilmektedir. Şöhretli bir pop şarkıcısını sevmek, bir takım taraftarlığı, bir sanat ekolüyle nispet kurmak, bir zevki veya trajediyi birlikte yaşamak, aynı geçim kaynağına mahkum olmak, bir inanış biçimi yoldaşlığı, meslek yakınlığı… gibi muhtelif kurbiyetler “sen kimsin?” sorusuna cevap zemini teşkil edebilirler. Yurt dışında bir Türk’ün Ermeni lokantasında karnıyarık, Rum lokantasında dolma bulma heyecanıyla işletmecilere duyacağı sempati gibi, paradoksal yakınlıklardan da söz etmek, birer vakıanın tespiti.

“Ben kimim?” sorusu, hissedilen aidiyetlerin güçlülüğü oranında cevabı belirlenen bir soru. Hissedilen aidiyetin güçlülüğü ise, tabiî veya sentetik yakınlaşmalar, yakınlaştırmalar, tekrar ve telkinler sebebiyle öncelik kazanabiliyor. ‘Tabiî veya sentetik güçlendirme’ ifadesi üzerinde bir miktar düşünmeli. Tabiî nispetlerde hiç mi sentetik kurgu yoktur, sentetik olarak kurulmuş aidiyet zeminlerinde tabiî mensubiyetler tamamen ihmal mi ediliyor?

Ne mutlak bir tabiîlik, ne de mutlak bir sentetiklik mevzu bahis değil elbette. En tabiî mensubiyet alanlarında, o nispetleri iktidar aracı görenler tarafından, nispeti tahkim maksadıyla, bağlılığı güçlendirici sentetik mübalağalar tespit etmek mümkün. Keza tamamen sentetik olarak şekillendirilen aidiyetlerde de, gene çoğunlukla bu aidiyetlerden iktidar çıkarmak isteyenlerin, aidiyeti kalıcı kılmak (aidiyeti kalıcı kılmak, yani iktidarı kalıcı kılmak) için, tabiî nispetlerle sentetik nispetlerin tahkimi örneklerine rastlayabiliriz.

İktidar, kimlik konusunda en kritik belirleyici unsurmuş gibi görünüyor.“İktidar” illa siyâsî iktidar olmak zorunda değil tabiî ki. Pekalâ ekonomik, sanatsal, dinî, linguistik, popülerlik… türlerinde iktidarlar mevzu bahis edilebilir.

İktidar-kimlik ilişkisi üzerine yoğunlaşıldığı zaman, konunun karakterinde gerçekten çok önemli bir temel veri olarak “ontik algı” konusu öne çıkmakla beraber, bu algıyı teşvik eden, yönlendiren, uyuşturan bazen imha eden bir “sosyal hipnoz” mekanizması ile de karşı karşıya gelmek mukadder oluyor.

Neden “sosyal hipnoz”? Bizim sosyal hipnoz dediğimize bir başkası bilinçlenme, bilinçlendirme diyemez mi? “Bilinç”, bir farkındalık durumunun zihinde kendiliğinden uyanık kalmasıdır. Özne “kendini idrak”ini o farkındalıkeşliğinde kurmaktadır. Hipnoz ise, aksine farkındalığın yerine “telkin”i koyar ve o telkinin devamı adına, öznede bir kişisel bilinç haline fırsat vermemeği prensip edinir.

Bilinç durumu öznenin kendini inşa imkanını içinde barındırırken, hipnoz hali angaje hayatlara, zımnî köleliklere yol açmaktadır. Bilinç durumu öznedeki “kişilik” teşekkülü için olmazsa olmaz bir şarttır. Giydirilmiş sentetik ve elbettekollektif kimlikleri kurgulayan sosyal hipnozcular ise, kişisel farkları “istenen” homojen toplumsal yapıların elde edilmesine en ciddî engel olarakgörmektedirler. Kişilikte, bireysellik; kimlikte ise toplumsallık ağırlıkla göze çarpmaktadır. Kişiliğin zayıflatıldığı kimliklerde, homojen toplumsal yapıya uyum esastır. Sosyal hipnozun sürekliliği, o yeknesak toplumsal dokunun devam şartı…

Niyazi-i Mısrî’nin “cem ve fark” kavramlarına atıfla diyebiliriz ki, kimlik esaslı bir toplumsal yapı, muktedirlerin arzuladığı homojen bir kültürel ortam elde etme sonucuna ulaştırmakla beraber, bilinç esaslı kişiliğin teşekkülüne mani olmaktadır. Çünkü bilinç durumu, bireyselleşmeyi yani farklılaşmayı, yani homojenliğin “ihlâlini” beraberinde getiriyor.

Akıl, fark kavramı temelinde kıyaslamalar yapan melekenin adıdır. Dolayısıyla farka tahammül etmeyen kimlikçi yaklaşımlar, aklı da “belirlenmiş bir vadi” ye sürmekte ve rasyonel toplum yahut gerçekçi bireyler oluşmasından rahatsızlık duymaktadır. Kimlikçi siyasetler, aynı zamanda bir diğer adlandırmayla “ideolojik” yaklaşımların ifadesinden ibarettir.

Türkiye Kürt probleminin tazyikiyle yıllardır kimlik tartışmalarıyla kördüğüm bir durumdadır. Kürt meselesi üzerinden bakıldığı zaman, Kürtetnisitesi ve linguistik ana elemanlar olarak öne çıktıklarından, tartışma da burada kilitleniyor. “Mesele” siyasî bir düzenleme üzerinden çözülebilirmiş gibi düşünülüyor.

Mesele?

Gerçekten mesele, etnik yahut linguistik bir mesele midir?

Yoksa mesele, kimlik adına kişiliğin feda edildiği “ideolojik Türkiye” iktidarını, bir küçük ortakla bölüşüp devam ettirmek midir?

Yoksa “asıl mesele” bu toprakların insanlarını, kendi kişiliklerini bulma yolunda, onların ideolojik mahkumiyetlerinin sona erdirilmesi midir?

İş bu noktaya geldiği zaman toplumun kaç türlü ideoloji gömleğini üst üste giydiğini araştırma ihtiyacı da ortaya çıkar ve “kimlik giydirme” konusunda bütün rakip tarafların ne kadar hayret verici bir yöntem ittifakı içindebulundukları görülür.

Kimlik inşaları çoğunlukla muktedirlerin “sürü edinme” oprerasyonlarıdır. Çünkü tahkim edilmiş kimliklerin tabiî kişilik oluşumlarına bir tür rakip gibi baktıklarının sayısız örneği var. İster etnik kimlik, ister sportif kimlik, ister mezhepsel kimlik, sınıf kimliği, cemaat kimliği, bölgesel mensubiyet kimlikleri vb. hepsi de özünde birer sürüleştirme operasyonudur. Açıklamalarında kullandıkları tabiî faktörler, kişiliklere izin vermeyiş ayıbını kamufle maksadıyla sistemlerine dahil edilmiştir.

***

Kimlik inşa siyasetleri, arka planlarına dikkatle bakıldığında birer ideoloji niteliğiyle tesbit edilebilirler. İdeolojilerde ise bir gayeye akord edilmiş de olsalar, ister istemez bir felsefî yapı üzerine yerleşme ihtiyacı genel özelliktir. Tabiatıyla felsefelerin daima birer “ontik tabanı” bulunmak zorunda!.. Zirâ her felsefî “doktrin”in behemahal bir “varlık tasavvuru”na bağlı yapılandığını görmekteyiz. Varlık, her tür bilim felsefesi, ahlak anlayışı, estetik, metafizik ve mantığın temel elemanı olmak zorunda. Dolayısıyla ontoloji, felsefe sistemlerinin temel elemanıdır. Hatta diğer felsefe alanlarının mahiyetlerini belirleyen bir temel alan… Ontolojilerin de bir kaçınılmaz zaafı var, o da mutlakaçıklamalarla stabilize edilemeyişlerdir. Dolayısıyla, ontolojiler bir ölçüde birer inanç sistemi niteliğini taşımaktadırlar.

***

Elbette hayatın bin bir yüzü ve meselesi var. Ancak perspektifi, görüş açısını genişlettikçe her meselenin birbiriyle münasebettar olduğu görülebilir. Yani,İnsanlığın anlama temelli uygarlığı ister istemez inanma zemininde tahakkuk ediyor. İnanma ise temelinde ontoloji bulunan bir alan. “varlık”ın neliği ve niteliği hakkında “son söz”ü söyleme iddiası insanlıktan henüz bir hayli uzak. Dolayısıyla varlığa hem birey hem de toplumlar kendi beka ihtiyaçları üzerinden bakıp, anlam vermektedirler. Demek ki, ontik köken tasavvuru hayat ve beka kavrayışından ayrı düşünülemiyor.

***

Esas itibariyle insanlık tarihinde üç grup varlık tasavvuru görülebiliyor:

1-Varlığı metafizik boyutuyla birlikte “tek”e indirgeyen monist yaklaşım.

2-Fizik ve metafizik kavrayış alanlarını ayıran yaklaşım.

3-Metafiziği ihmal veya reddedip, fizik âlemi kaotik çokluk farzedenyaklaşım.

Bu yaklaşımlar bizim toplumumuz için de dikkate değer birer tarihe sahip, nesnel gerçekliklerimizdir. Monist, düalist ve plüralist mahiyetteki bu ontolojilere bizim dünyamızda vahdet-i vücud, vahdet-i şuhut, pozitivizm adlandırmasıyla rastlanır. Sonu gelmez kelâmî – felsefî tartışmalara girmeden diyebiliriz ki, adı geçen ontolojilerin her birinin birer ilim, ahlâk, sanat ve metafizik tasavvurları vardır. Hatta dikkatli bir göz bunların kullandıkları mantıklarını dahi ayırt edebilir.

Dikkat edilirse, bu üç ontolojiye mensup adeta “üç ontik millet” var bu coğrafyada!.. Müziklerinden mimarilerine, siyaset ve örgütlenme biçimlerine…kadar son derece karakteristik bir tablo sunuyorlar, gözü açık toplum bilimcilerin dikkatlerine…

Bu ontolojiler doğuş ve tekâmül süreçleri itibâriyle gayet karakteristik sosyal yapı analizlerini, anlayan gözler için ifşâ ederler. Ontolojinin inanç alanıyla ilgisini yukarıda zikrettik. Hakkında son sözün söylenemediği “varlık”, hayatın vazgeçilemez temeli ve şartı olduğundan, açıklama boşlukları inanmalarla doldurula gelmiş. İnsanlık, özünde bu sebeple din temelli bir geçmişe sahip. Bilhassa monist ve düalist yaklaşımlar ekseriya “Tanrı” fikri olmadan konuşulamazlar. Monist yaklaşımda varlık ve Tanrı iki ayrı değer olarak görülmez. Düalist yaklaşımda ise Tanrı varlığa nispetle tenzih edilmiş vemüteal, aşkın bir konumdadır. Tanrıyı varlıktan ayıran yaklaşımlar daha ziyade sınıflı geçmişe sahip toplumlarda ortaya çıkıyor. Aşkın Tanrı ve nesnel âlemkategorilendirmesi aşağıya doğru yürütüldüğünde, sosyal sınıfları da köleliği de meşrulaştırıyor. Düalist ontoloji, varlığı gene kozmik bir düzen içinde düşünmektedir; ama tasnif ederek, sınıflandırarak!..

Politeist ve pozitivist yaklaşımlar ise, âlemde düzenlilik ve bir “büyük akıl” görmek yerine parçalı algıları mevziî değerlendirmeleri veya modern zamanlarda ortaya çıkan materyalist örneklerdeki niteliğiyle, âlemi dışlayan, nesneleştiren, ben merkezli bir bakışa sebep olmaktadır. Ben ve diğerleri!Burada kavga ve kaos esastır. “Ben” kavramı merkezde olup, diğerleri tahakküm edilmesi meşru, aksi halde birer rakip ve hasım konumundadırlar. Politeist ve materyalist ontolojiler daha ziyade sınıf çatışmalarından çıkmış ve o geçmişe geri dönmek istemeyen toplumsal tecrübelerin ürünü olarak görünüyor.

Bizim toplumumuz kültürel nüvenin karakteri itibariyle monist geleneğin ürünüdür. Gerek İslâm öncesindeki Töre’de gerek İslâmiyet’le beraber yaygın kabul gören Hanefî, Mâturîdî, Yesevî perspektifin genel hakimiyetiyle çok yaygın bir vahdet-i vücut medeniyeti inşa etmiştir. Bu vahdet-i vücut yaklaşımı,aynı zamanda “adalet” kavramının ontik cevherini vermiştir. Çünkü sınıfsız atlı toplum hayatı, hem doğası itibariyle hem de örgütlenme ve kurumlaşma çizgileriyle başka türlü bir düşünceye vücut veremezdi. Anlaşılan odur ki, XVI. Yüzyıl sonlarında Türk medeniyetine nüfuz eden (örtülü düalist) Arap-Eş’arîanlayışının giderek toplumda yer edinmesi ve şeraiti bir düalist mantığa bağlamasıyla toplum, özünde birbiriyle intibak etmeyen iki ayrı ontolojinin mücadelesiyle önemli bir enerji kaybına uğradı. Düalist İslâm şeraiti ve ontolojisi XVIII. Asır sonlarından itibaren resmi adı vahdet-i Şuhut olan İmamRabbânî Nakşiliği ile buluşmakla siyâset ve epistomolojik hakimiyetini zirveye taşımış oldu. Osmanlı ıslahatçıları bu radikal ontik dönüşümü görememiştir. Çare diye düalist yaklaşımın ahireti yani ebedî hayatı önemseyen medresesi öncülüğünde bir fasit daireye düşmüştür. Tanzimat, bu kısır döngüden çıkma hamlesi olarak pozitivist veya materyalist ontolojinin aydınlar arasına kuvvetle yerleşme hamlesi olarak değerlendirilebilir. Modern geleneğin Tanzimat-Meşrûtiyet ve Cumhûriyet aydınları arasında genel kabul gören pozitivist ontolojinin eseri olduğu basiretle bakanlar için meçhul değildir.

Bugün Türkiye, etnik kimlikleri konuşuyor. Aslında bizim problemimiz daha derindir. Asıl konuşmamız gereken bahis “ontik kimlikler” meselesidir. Bizbugün geleneksel kitle tercihi itibariyle: “Yunus, Mevlana, Hacı Bektaş…” söyleminin beyanındaki vahdet-i vücûdu ve onun yarattığı kimliği devam ettiriyoruz. Bu geleneksel kimliğin bilincinin zayıfladığı toplumsal kesimlerde adı “İslâmcılık” olan ve varlıkla Tanrıyı birbirinden ayırmış düalist şeriati din yerine ikame etmiş bir kitlenin hakimiyeti söz konusudur. Bu kitle aslında “modern bir kimlik” inşa etmekte ve batıdaki felsefî ideolojilerin yaratmaya heveslendikleri türden bir homojen din toplumu özlemektedir. Şu sıralar bu anlayışın iktidarını tecrübe ediyoruz. Kavga bu ikinci grupla Tanzimat’tan bugüne sistemin efendisi rolündeki pozitivist ontolojinin mensupları arasında cereyan etmektedir. Ana kitlenin ise gerçek anlamda yapının niteliğine vakıf, açık bilinçli sözcü aydınları yoktur.

Son olarak okuyucumuzun bizi eklektiklikle itham etmemesi temennisiyle bir ümidimizi dile getirelim. Dikkat edilirse mesela Nur cemaati içinde birçok etnik kimlik problemsizce bir arada yaşayabiliyor. Keza “İslamcı” kitleye baktığımız zaman da bilhassa Mavi Marmara olayı bu noktada laboratuar görevi yapabilir;orada da Arap, Türk, Kürt vb. etnik kimliklerin birbirinden rahatsız olmadıklarını görürsünüz. Diğer yandan pozitivist – modern geçinen- tarafın,kendi arasında da etnisitenin önemini yitirdiğini tespit ediyoruz. Pekalâ bir Yahudi, herhagi bir Kafkasyalı, herhangi bir dönme veya onların ontolojisini benimsemiş bir batılı aralarında pek güzel anlaşabiliyorlar. O halde “etnik problem, alevî-sünnî çatışması, doğulu-batılı kavgası” gibi nitelemeler, tarihseletkisini ve anlamını kaybetmiş, “paravan kavga alanları” na dönüşmüştür.

Esasen insanımız nezdinde ise “kimlik siyasetleri”nden ziyade, kendini idrakin ana değeri olan “kişilik hakları”na saygı konusu daha etkili bir konuma yükselmiştir.

Burada bürokrasinin, pozitivist bürokrat dünyanın tekke ve zaviyeleri kapatırken hedef aldığı, adını “irtica” diye koyduğu zihniyet “İslâmcılık” söylemiyle kendini güncellemiş, dünya ile temasa geçmiştir. Bu kitle, hukukî engellemeleri aştığı gibi dünya konjonktürünün yarattığı dengelerin öğreticiliği ile bir nefsmuhasebesi ihtiyacı da duymuştur. Şimdi hem bu İslâmcı cenah hem de resmî – pozitivist bürokrasi Türkiye’yi dünyaya açarken Yunus Emre Kültür Merkezleri içinden konuşma konusunda ittifak halindeler!.. Tuhaflık şuradadır: Yunus veMevlânâ isimlerinin arkasına sığınan bu iki ontik anlayışın mümessilleri,Yunusları yetiştiren mektepleri kilit altında tutmakta da anlaşıyorlar!..

Umuyorum ki bu sakaletin görüldüğü gün toplumumuz büyük buluşmasını ve barışını tesis edecektir. Çünkü o mektepler “her dem yeniden doğmak”gerçeğinin farkındadırlar. Bu geleneksel “ana yapı”,

Beri gel barışalım

Yâd isek bilişelim

derken fantezi yapmıyor.

Onlar “fark’a hürmeti ibadet sayan” büyük evrensel barış ve millî bir tezin neşvü nemâ bulduğu ve bulacağı bir zemin sunageldiler.





Türk Münevverinin Müşterek Fikir ve Îman Zemini

Kubbealtı Akademisi Kültür ve San’at Vakfı, 15 seneden beri düzenleyegeldiği akademik konferans serileriyle yurdumuzda güzel bir gelenek başlatmıştır. Bilhassa İstanbul’da zamanla teşekkül eden diğer kardeş kuruluşların da iştirâkiyle bu tür faaliyetlerin çapı hayli genişlemiş ve bir takım kültür muhitlerimiz teessüs etmeye başlamıştır. Artık bir çok millî kültür meselesi, değişik mahfillerde, muhtelif açılardan ele alınıp işlenebilmektedir.

Vakfımız bu gelişmelerden fevkalâde bahtiyarlık duymaktadır.

Millî kültürümüz mâdem ki artık umûmî hatlarıyle işlenebilir hâle gelmiştir, o halde meselelerimiz üzerinde, daha köklü neticeler verecek daha ciddî ve husûsî çalışmalara girilebilir demektir.

Bugün Türkiye’nin en mühim meselesi, kendi milletinin ölçülerinden sapmadan kalkınmak ve dünyâ milletleri arasındaki tabiî yerini almaktır. Yâni bir numaralı meselemiz kalkınmaktır. Bu noktada “kalkınma” ve “müesseseleşme” devlet hayâtında yapışık ikizler gibidir. Çünkü aslında, devlet de bir müessesedir; kendisini meydana getiren müesseseler manzumesi içinde bir “merkez müessese” hüviyetindedir.

Kervansaraylarımızın, an’anevî Türk misâfirperverliğine dayanarak binâ edilip asırlarca yaşaması gibi; müesseseler, âid oldukları milletin müspet, istikrarlı haslet ve faziletlerine dayanırlar; ancak bu sâyede uzun ömürlü ve verimli olabilirler.

Fakat millî hasletlerdeki mâhiyet ve mânâ birliği, istikrar, millet fertlerinin tamâmında hâkim olan müşterek bir fikir ve iman zemininin eseridir. Nitekim mâzîmizin parlak devirlerine dikkatle bakarsak görürüz ki, o zamanlar bütün milletçe olduğu gibi münevverler tarafından da kabul edilmiş, yaşanmış, devlete temel teşkil etmiş bir ortak fikir ve îman zemîni vardı. Eski müesseselerimiz arasındaki gâye birliği, verim yüksekliği ve bilhassa bugün eksikliğini şiddetle hissettiğimiz devlet millet kaynaşmasının temeli o zemine yerleştirilmişti.

Elbette insanların yaratılışları, bünye ve mizaçları birbirlerinden farklıdır. Fertlerin fikir ve îman dünyâları diğer insanlarla yüzde yüz intibak hâlinde değildir. Bu tabiidir. Ancak fertlerde aynı milletin mensûbu olmanın getirdiği birçok birleşme ve iştirak noktaları vardır ki, bunlar bir arada mütâlâa edildiği takdirde müşterek bir zemin teşekkül eder. Bir takım yenilenmeler bu zemin için de mukadderdir. Ama yeni nesillere esas unsurlarını kazandıracağımız bu zemin, aynı zamanda millî canlılığımızın teminâtı olur.

Aslında millete bu zemîni tanıtıp kazandırması gereken müessese millî eğitim mekanizmasıdır. Ama, millî eğitimimiz maalesef bu işi bir türlü hakkıyle yerine getirmemiştir. Çünkü iş başına geçen her kadronun kendisine has fikirleri vardır ve kadrolar değiştikçe politikalar da değişmiştir. Dolayısıyle, mevzû millî eğitim de olsa işi görecek olan zümre nihâyet münevver zümresidir ve bu noktada devlet demek âdetâ münevver demektir.

1986-1987 konferans programımızı “Türk Münevverinin Müşterek Fikir ve İman Zemîni Nedir?” suâli çerçevesinde meydana getirilen açık oturumlar serîsi şeklinde tertipleyişimizin sebebi budur. Kubbealtı böylece asırlık kargaşalıklar içindeki fikir dünyâmızın son senelerde girdiği kendine geliş vetîresini göz önüne alarak, bu konuda mütevâzı bir adım atmayı düşünmüştür. Çünkü bu açıdan bakıldığı takdirde yapılacak ilk iş, münevverimizin fikir ve îman anlayışını tesbit etmek ve ancak ondan sonra, bu tesbitler ışığında bütün diğer meselelerimizle birlikte millî eğitim meselesine dönmek olmalıdır. Dolayısıyle senelerdir şikâyetçi olduğumuz halkımızın devletine ve münevverine karşı küskünlüğünün önü alınmış olacaktır. Ayrıca, tamâmen ilmî usûllerle yapılmasını arzû ettiğimiz böyle bir çalışmanın, müesseseleşme ve istikbâle doğru atacağımız adımlar için de sağlam bir zemin meydana getireceği ümîdindeyiz.

Elimizdeki mevzû son derece geniş çaptadır. Pratik netîceler elde edilebilmesi için, sınırlandırılması mecbûriyeti vardır. Nasıl sınırlandırmak gerektiği husûsunda bir hayli düşünülmüştür. Sonunda, metod bakımından hem konferans mevsiminin vereceği imkânlar, hem de dinleyicilerin rahat tâkip edebilmesi keyfiyeti bir arada mütâlâa edilip, mevzûların haftada bir ele alınması münâsip bulunmuştur. Mevzûlar ise yıllardır, konferanslar esnâsında ve sonrasında dinleyicilerimizin ısrarla sordukları sorular içinden, daha çok meselelerimizin fefsefî temellerini alâkadar edenlerin seçilmesi ve bunların kendi aralarında tasnîf edilmesi sûretiyle tesbit olunmuşlardır.

Konferanslarımızda dinleyicilerimizin içine girdikleri bir tavır var idi ki, yıllardan beri dikkatimizi çekmekteydi. Dinleyici, meselelerin umûmî ifâdelerle geçiştirilmesinden hoşnud değildi. Konferanslarda haklı olarak ya yeni bir görüş beklemekte veyâ farklı bir ifâde yoluyle değişik görüş açıları yakalamak arzûsundaydı. Değerli konuşmacılarımız vâsıtasıyle konferanslarımızda da karşılamaya çalıştığımız, bu talebe, bu açık oturumlar serisinde daha geniş ölçüde cevaplar bulmak istiyoruz. Bu maksadla, ele alınacak mevzûları bâzı alt başlıklarıyle birlikte tesbit edip, ilim ve fikir sâhasındaki sâhiplerini bularak onlara tevdî ettik. Mevzû tahlillerinde indî, keyfî bir yol tutulmamıştır. Mümkün mertebe, gençliğimizin cevâbını aradığı sorular gün ışığına çıkarılmaya dikkat edilmiştir.

1986 Aralık ve 1987 Ocak, Mart ve Nisan aylarında, her haftanın Cuma günleri Saat 18.00′den sonra Vakıf konferans salonunda düzenlenecek bu serideki ana mevzûlar: Târih, Din, Töre, Fikir Hayâtımızda Felsefenin Yeri Ne Olmalıdır?, Tefekkür anlayışımız, Dünyâ Görüşümüz, Örf ve Adetlerimiz, İnsan Tipimizin Psikolojisi, Millî Hukuk Sistemi, Devlet Anlayışımızın Zemîni, Batı’da ve Bizde İlim Anlayışı, İlmî ve teknik İnkişaflara Nasıl Ayak Uydurmalı?, Sanatlarımız, Millî İktisat Siyâsetimiz bahisleridir.

Bu mevzûlar, kendi içlerinde konuşmacı adedine göre önce iki veyâ üç ana başlığa ayrılmış ve bunlardan her biri bir konuşmacıya tahsis edilmiştir. Böylece bu tür toplantılarda sıkça görülen, konuşmacıların aynı bahsi tekrarlama tehlikesi önlenmeye çalışılmıştır. Ayrıca ana başlıklar da yukarıda kısaca anlatmaya çalıştığımız usûlle alt başlıklara ayrılmıştır. Maksad, birbirine çok yakın gibi görünen mevzular arasındaki farkları belirtmeye çalışmak olduğu kadar, aynı zamanda bir konuşmacıya düşecek yarım saatlik zamânın en iyi şekilde değerlendirilebilmesini sağlamak için, ona düşecek mevzûun hudutlarını çizebilmektir.

Hazırlanan bu program hem konuşmacılarımıza, hem basın mensuplarına hem de dinleyicilerimize dağıtılacaktır. Böylece konuşmacılar serinin bütünü hakkında fikir sâhibi olacakları gibi, diğer mevzûlar içinde kendi konuşmalarının yerini de tâyin edebileceklerdir. Aynı şekilde, basın mensuplan ve.dinleyicilerimiz de dinledikleri konuşmaları bir bütünlük içerisinde görebilecekler, kıyas ve değerlendirme yapabileceklerdir.

Önceki yıllarda olduğu gibi, bu serideki konuşmaları da bantlara kaydedeceğiz. Bantları, yıl sonunda topluca çözerek bir kitap hâlinde yayınlamayı da düşünmekteyiz. Konuşmacılarımızın, toplantı sonunda ellerindeki metinleri vermeleri tabiîdir ki işimizi daha kolaylaştıracaktır. Ortaya çıkacak kitabı ise yetkili mercilere ulaştırmak, memleketin istikbâli üzerinde düşünenlere takdim etmek niyetindeyiz.

Programa dikkatle bakılırsa, sorularla üzerinde düşünülmesi istenen meseleler, istikbâle tesiri olacak, zamâna bağlı olmayan hususlardır. Meseleler suâl hâline getirilirken mümkün mertebe millî geleceğimizin felsefî temellerini verecek mâhiyetteki sorular tercih edilmişlerdir.

Meselâ ilk açık oturumda ana mevzû “Târih”tir. Bir başkan ve iki konuşmacı vardır. Mevzû iki yönüyle düşünülmüştür:

1 – Türk târihinde devamlılık arzeden millî husûsiyetler

2- Türklerin, fikrî açıdan târih boyunca millî gâye ve hedefleri

Türk târihi gibi engin bir sâhada neden bu iki mesele bahse konu edilmiştir?

Bu iki konu seçilmiştir, çünkü bizim aradığımız, fikir ve îman zemînidir. Mevzû târih bile olsa, maksad gelecektir. Târih boyunca değişmeyen özellikler, târihi yapan ve gelecekte de yaşayacak şeylerdir ki, bunları bilmek, istikbâl hesaplarıyle uğraşan münevverlerimiz için basacakları zemîni tanımak demektir. Ayrıca milletler arasındaki büyük yarışta, Türk milleti adına başı çekecek olan münevverlerin, milletin âdetâ genlerine işlemiş gâyelerine, hedeflerine uymayan istikâmetler göstermesindeki yanlışlığın gün ışığına kavuşması; bundan sonraki hedeflerin de, imkânlar nisbetinde tabiî yönelişlere uydurulmaya çalışılması ümit ve temennîsindeyiz.

Diğer oturum mevzûları tesbit edilirken de aynı istikâmetteki düşünceler müessir olmuştur.

Ayrıca serideki mevzûların herbiri, kendisinden sonraki oturumun fikrî-ilmî esaslarının ortaya çıkmasını sağlayacak ve giderek bütünlük kazanacak tarzda sıralanmışlardır.

Konuşmacıların süreleri 30 dakikadır. Konuşmacılardan sonra oturum başkanı mevzûu toparlayacak, gereken neticeleri, hükümleri çıkaracaktır.

Böylece Kubbealtı, haftanın Cuma günlerinde bu serinin tartışıldığı bir akademi havasıyle bir mevsimi daha elinden geldiğince verimli geçirmeye çalışacaktır. Arzû edilen müspet netîceler elde edilir ise, önümüzdeki yıllarda daha husûsî ve hayâtî ehemmiyet taşıyan diğer meselelerimizi akademik tartışma zemînine getirebileceğimizi umuyoruz.

Gayret bizden yardım Allah’tan ve ilgi münevverlerimizden olur ümidiyle.

Hürmetlerimizle..

Kubbealtı Akademisi Kültür ve Sanat Vakfı manevî kurucusu ve mütevellîsi merhume Samiha Ayverdi’nin tensip ve onayı ile Sait Başer tarafından projelendirilip gerçekleştirilen Türk Münevverinin Müşterek Fikir ve Îman Zemini başlıklı 1989-1990 açık oturum programı:





Malkoçoğlu Olmazsa Keloğlan!

Kültürümüzdeki Keloğlan bir tür kamuflaj tipi. Şartlar, Türk’ün içindeki kahramanın ortaya çıkmasına eğer imkan vermiyorsa, kılık değiştirip kel oğlan oluyor. Gücüyle, kuvvetiyle, iktidarıyla elde edemediğini bu defa zekasıyla elde etmek üzere, asıl kişiliğini ortaya çıkaracağı zemini kurup çıkarmak için ortamı tarassut ediyor, tarıyor. Yani Keloğlan da aslında millî bir tip. Maskesinin arkasında mesela Battal Gazi, Danişmend Gazi veya Malkoçoğlu var!.. Fakat Malkoçoğlu’nun hareket yeteneğinin ortadan kalktığı bir ortam söz konusu olduysa, Malkoçoğlu’nun tebdil-i kıyafet etmesi lazım. O zaman Keloğlan sahneye çıkıyor.

Şimdi bizim Keloğlan namusun elden gitmek üzere olduğunu fark edince yani artık ‘ana sıçana bak!’ deyip de, kedi fare oyununu seyretmekten bıkıp, bir yerli dizi seyretmek istediği vakit televizyonda Yabancı Damat çıkıyor. Oradan paçayı sıyırsa Avrupa Yakası çıkıyor. Keloğlan’ın zekasını kullanarak, bu vampirleşmiş büyük güçlerin içerisinde yaşamanın formülünü bulması lazım. Ya bunlardan birine yem olacak, ya da kendi hayat sırrını hayata geçirecek bir formül icat edecek.

Yani “Evvel zaman içinde, zaman bugün içinde…” dediğimiz masalda, herkes ya bir güç veya bir zaaf pazarlıyor. Nasıl Çin 1,5 milyarlık büyük nüfus kitlesini, yıllık geliri kırk elli dolarlarda dolaşırken batı dünyasının ucuz iş gücü ihtiyacını karşılamak üzere piyasaya sürdüyse! Bu bedava gibi bir şey. Çin iş gücüyle üretilen mamül mal, dünyanın her yerinde rekabeti mümkün olmayan bir fiyatla alıcının önüne geliyor. Hemen hemen her sektörte Çin iş gücü piyasaya girdi. Ama bunu sadece bir iş gücü olarak bırakmadı. Bir yandan komünist bir yönetimin imkanlarını kullanarak totaliter bir sisteme devam ediyor; fakat diğer yandan da, uluslararası sermaye için, çok uluslu şirketleri ülkeye çekmenin her türlü formülünü üretiyor. Ele geçirdiği sermaye birikimini de araştırma, geliştirme, uzay teknolojilerinde, silahlanmada, askerî senayide kullanıyor. Dünya güçlerinin ellerinde olan her türlü silah, belki teknolojik anlamda onlarınkiyle aynı ayarda değil; ama, onları korkutmaya yetecek bir nükleer güç oldu. Zamanla bunları bu sefer pazarlamaya başlıyor. Çevresinde kendisiyle ittifak etmek isteyen çeşitli ülkelere bunları satıyor, uydular kurmaya çalışıyor. Ayrıca da hiç bir tarihî idealinden vaz geçmiyor. Milliyetçi Çin adıyla bilinen Tayvan’ı kendisinin doğal bir uzantısı olarak kabul ediyor. Hiç bir zaman bu tezinden geri çekilmedi. Hong Kong’tan hiç bir zaman vaz geçmedi, yüz sene beklemeyi göze aldı. O kadar büyük bir nüfus var, o kadar büyük bir insan okyanusu ki Çin, hiç bir düşman işgali Çin kültürünü ortadan kaldırmaya yetecek bir yağmayı yapamaz. Bu güvenle kendisini hür dünya uzunca bir zaman tanımadığı halde komünist rejim yıllarında bu demir perde ittifakı yıllarında fütur göstermedi. Doğu Türkistan’ı hiç bir zaman “Türkistan” adıyla anmadı. Yeni sömürge ülkesi Sing Kiang diye adlandırdı. Gene en önemli gücü olan nüfusu Doğu Türkistan’a sevkederek oradaki Türk halkı azınlığa düşürme politikası güttü. Büyük ölçüde başarılı olduğunu da söylemek lazım…

Aynı şey Hindistan için de geçerli. Hindistan özellikle 1960 lı yıllarda cumhurbaşkanlığı yapan Radha Krişna’nın fikirleri ve ondan önce de onu hazırlayan Sri Aurobindo var. Büyük bir geleneği tevarüs etmiş düşünürler bunlar. İngilizler Hindistan’daki etkilerini sürekli kılabilmek için Hint aydınlarını İngiltere’ye götürdüler. İngiltere’de eğitim yapmak, Hint elitleri içinde bir üstünlük sebebi olarak görüldüğünden, önemli sayıda Hint zengini, çocuklarını Batı’da okutmayı tercih ettiler. Özellikle İngiltere’de. Bu Batı’da okuyan çocuklardandı Radha Krişna. Delhi Üniversitesi rektörlüğü ve Moskava Büyükelçiliği yaptı uzunca bir zaman. Hindistan’ın Birleşmiş Milletler daimî temsilcisi olarak UNESCO nezdinde görevler yaptı. Dünyanın batılı vampir ideolojilerini fiilen tanıdı. Böyle bir dünyada eski usulle yaşamanın artık mümkün olmadığını gördü.

Hint aydınları toplumun geleneğiyle barışık bir hamle yapmadıkça da o büyük kitleyi harekete geçiremeyeceklerini gördüler. Gelenekeleriyle ve kültür kodlarıyla barışık bir hamle yapmaları lazımdı. Gandi’nin pasif direnişteki başarısı da zaten aynı tekniği kullanmasından kaynaklanıyordu. Benzer bir şeyi bu defa daha da ilerleten Radha Krişna Brahmanizm üzerinde bizim tabirimizle bir “içtihat” yaptı. Brahmanizm’de varlığın esası Brahma’dır. Brahma’dan başka varlık yoktur. Bizim Vahdet-i Vücûd’a çok benzeyen bir inanış. Benzediği için de vaktiyle Hindistan’daki müslümanlar Vahdet-i Vücûd teorisini tenkid edip kendilerini Hint kültüründen ayrı gösterebilecek bir Vahdet-i Şuhut felsefesi inşa etmişlerdi. Geleneksel Brahmanizm varlığı yanılsama diye görüyordu. Brahma’nın hayalleriydi varlık. Fakat Radha Krişna gördüğü ciddi felsefe eğitimi sonucunda, insan fark etmesinin varlık bağlamında mümkün olduğunu, farklar diyarından bakıldığında Brahma’nın dahi ancak anlaşılabildiğini, homojen ortamda aklın faaliyete geçmediğini anladı. Bu farkedişle beraber Brahma’dan bağımsız bir varlık da olamayacağını, buna yanılsama dahi deseniz, bu yanılsamanın bile kaynağını Brahma’dan alacağını fehm etti.. Dolayısıyla varlığa Brahma’dan birşeyler sinmesi icap ettiğini kabullendi. Realite de buydu. “Maya” kavramının (yani varlığa yanılsama demenin adı “maya”) dönüştürülmesi gerektiğine karar verdi. Varlıkta da Brahma’nın yansıdığını, Brahma’ya dair ne biliyorsak, ne anlıyorsak varlık üzerinden anladığımızı; yani bizdeki Muhiddin Arabi’nin “Tenzih ile teşbih arasında olmak gerekir” demesine benzer bir yaklaşımla, varlık olmadan Brahma’nın bilinemeyeceğini, ama Brahma olmadan da varlığın teşekkül etmeyeceğini, varlığın anlam kazanamayacağını ifade etti.

Yani varlıkla Brahma arasında vazgeçilmez bir karşılıklı ihtiyaç ilişkisi bulunduğunu gösterdi. Hint aydını, daha doğrusu Hint fakiri, bu yaklaşımla yüzünü varlık alemine de döndü. Eskiden hep sırtı dönüktü varlık alemine. Bir Brahmanist kendi iç dünyasına dalmakla mükellefti. Oysa Radha Krişna ve benzerlerinin yaklaşımlarıyla dış dünyaya da açıldılar. Ama bu arada binlerce yıllık Brahmanist geleneğin Hint insanına kazandırdığı son derece nüanslı hayal gücünü bu sefer bilgisayar yazılım programlarına uyguladılar. Toplumun yapısı sanal alemde bu tür tasavvurlar geliştirmeye çok yatkın. Zaten bilgisayarın yazılım alanı bir sanal alan! Adı üstünde, sanallıkla yanılsama arasında bir paralellik var…

Mesela Türkiye Çin karşısında tekstil sektörünü kaybetti. Deri sektörü pes etmek üzere, demir çelik sektörü pes etmek üzere, elektronik alanında zaten doğru dürüst bir söz hakkı elde edememiştik, bilgisayar yazılımında bütün dünya devleri Hindistan’a teslim oldular. Hemen hemen bütün uluslararası şirketlerde bilgisayar yazılım programları Hindu personel tarafından yönetilir hale geldi.

Rusya’da ise 1990 da, SSCB esaslı demir perdenin çöküşü ve uydularını nisbi olarak serbest bırakmasından sonra, ekonomi korkunç bir çöküntü yaşıyordu. Mümkün olabilecek her türlü çareyi denedi. Mesela Doğu Almanya’yı Batı Almanya’ya resmen sattı, Alman kredileri karşılığında. Yani imparatorluğunu dağıtırken, kalanı ayakta tutacak çareler üretmeye çalıştı. Mafyayı, mafya tekniklerini KGB elemanları tarafından kullanılır hale getirdi. Büyük bir rus mafyası oluştu, ve bu Rus mafyası dünyanın en önemli sermaye gruplarını teşkil ettiler. Batının büyük futbol takımlarını satın aldılar. Bir yandan ekonomik güç haline gelirken bir yandan da tanıtım ve propoganda imkanı verecek serbest piyasa ekonomisi şartları içerisinde, kamu oyunun çok öne çıktığı dünyada, kamuoyu üzerinde birtakım tesirler husule getirebilecek planlar kurmaya çalıştılar. Kadınlarını sattılar! Bundan daha ötesi olabilir mi. Türkiye’de yüzbinlerce Türk erkeğinin Rus nataşalarıyla evlendiğini biliyoruz. Bir de düpedüz hayat kadını olarak sayısız Rus kadını dalga dalga Türkiye’ye geliyor. Sadece Türkiye’ye mi geliyor acaba? Hayır başka yerlere de gidiyor. Bunlar profesyonel hayat kadını değil; üniversite mezunları. Rusya’da pekala iyi eğitim almış kadınlar geliyor Türkiye’de bir Türk işçisiyle ücret karşılığı yatıp kalkıyor. Topladığı paralarla gidiyor Rusya’da şirket kuruyor. Yani o da zaafını sattı bir manada. İmparatorluğu ayakta tutmanın, Sovyet İmparatorluğu’nu ayakta tutmanın imkansız hale geldiğini görünce, o imparatorluğun birtakım unsurlarını, elemanlarını, satarak geri kalan yapıyı canlandırmanın çarelerini aradı. Doğalgaz ve petrol ticareti, enerji hatları,

dünyaya özellikle Avrupa’ya hükmedebileceği bir koz haline geldi. Sermaye birikimini buralarda tedricen kullandı.

Şimdi bizim Keloğlan’ın diyarında büyük bir sıkıntı var. Keloğlan diyarı öncelikle mağlubiyet hukuku içinde yaşıyor. Mağlubiyet hukuku, I. Dünya Savaşı yenilgisine dayalı bir hukuk. Hepimiz biliyoruz ki Lozan Andlaşması Sevr’i düzelten bir anlaşmadır. Zafer kazanmış ülkenin, mağlup tarafa dikte ettirdiği değil. Muhataplarımız, İstiklal Harbi’nde yendiğimiz Yunan’ın diplomatları değil; İngilizler Fransızlar İtalyanlar… Muhataplarımız bunlar. Özellikle İngiltere, 1. Dünya Savaşı galip devletlerinin lider ülkesi ve karşımızda o oturuyor. Ve biz Lozan’ı İngilizler’den, Türkiye Cumhuriyeti’ni tanımaları şartıyla kopardık. Sevr’den çok ileri bir anlaşma olduğuna hiç şüphe yok; fakat esas itibariyle “galip devletler” önünde bir mağlubiyet hukuku kuruluşu da bir vakıa! Bugün dünyada Keloğlan’ın ülkesinden başka Birinci Dünya Savaşı mağlubiyet hukuku içinde yaşayan başka bir ülke yok. Ve bu mağlubiyet andlaşması, mesela bir Hindistan’ın yaptığı gibi, Türk aydınına toplumun kültür gelenekleri ya da kodlarıyla uyumlu yürüme imkanını vermiyor. Biz batılılaşmayı, batılı bir toplum olmayı taahhüt etmiş bir ülkeyiz. Bunu büyük bir safiyetle benimseyenler yok mu? Evet var. Fakat hiçbir zaman üst yönetim bu yaklaşımı tam bir kabulle kabul etmiş değildir. Yani Mustafa Kemal Paşa’nın da İsmet İnönü’nün de sonraki Demokrat Parti yönetiminin de batılılarla yaptıkları her türlü andlaşma ve işbirliğinde, batının dostluğuna kayıtsız şartsız inanmaları söz konusu değildir. Hatta hep ince ve hüzünlü bir alayla: “Sevgili batılı dostlarımız” diyerek başımıza gelen birçok felaketin oralarda pişirilip, kotarılıp piyasaya sürüldüğünü bilirler. “Batılı dostlarımız!” ifadesi, “Bu nasıl dostluk ki; yaptığınızı düşman etmez!” anlamına gelen bir ifade olarak, Türk diplomasisinin gelenekleşmiş tabirlerinden biri haline geldi.

Tabiî bu yapının yarattığı bir elit var. Bu yapının yarattığı bir ekonomik hakim sınıf var. Bunlar elbette düzenin artık devamını ister hale gelirler, olayı bir mağlubiyet hukukundan sıyrılma mücadelesi olarak görmez artık bunlar. Görmemeleri de çok tabiîdir. Varlıklarını, iktidarlarını devam ettirmek isterler. Öyle de oluyor ve bu iktidarın devam ettirilmesi çabası, günümüzün yeni imkanlarıyla da buluşturuluyor. Özellikle medya, iletişim sektörü, haberleşme sektörü, eğitim sektörü… Bu iktidarın teminatı olmak, devamını sağlamak adına kullanılır hale geliyor. Bunun birçok örneği var. Konu çatallanmaya çok müsait. Yani buradan “Türk eğitim sisteminde bu mağlubiyet hukukunun yarattığı elitleri etkileri” konusu mesela, başlı başına bir mesaiyi hak eden başlıklardan. Orta öğretim sisteminin müfredatı, yüksek öğretim sisteminin işleyişi, eğitim fakültelerinin garip akreditasyon programı, hatta Tevhid-i Tedrisat kanunu!..

Çeşitliliğin, farklılığın yaşama sebebi olduğu bir dünyada Tedrisatı tevhid etmek, milli potansiyeli homojenleştirmek, tektipleştirmek akıl alacak bir iş değildir. Nitekim düzen koruyucusu pozisyonunda olan, düzeni devam ettirmeyi üstüne vazife sayan, hatta durumdan vazife çıkararak bu düzeni devam ettirme adına hamleleer yapabilen kuruluş, kendi eğitim sistemini kendi mensuplarını yetiştirdiği yapıyı Tevhid-i Tedrisat’ın dışında tutmaktadır. Elbette ki Tevhid-i Tedrisat kafasıyla bağımsız bir strateji geliştiremezsiniz. Bizde askeri eğitim Tevhid-i Tedrisat’ın dışında, müstakil ve kendi şartları bağlamında gerçekleşiyor. Keza diğer sivil elit tabakanın çocuklarıysa onların imkanları bağlamında ya özel üniversitelerde veya yurt dışında -ki önemli bir kısmı yurt dışında- okuyor. Oralarda okuyorlar ve gördükleri aldıkları terbiyenin icabı olarak, dünyanın efendilerinin Türkiye’deki acentaları rolünü gelip burada ifa ediyorlar. Birçoğu oralardan evleniyorlar. Yabancı eşleri olan insanlar, tipik örnekleri Mustafa Koç, Kemal Derviş, Çetin Doğan… evet karıları ya ingiliz ya Amerikalı!..

Dolayısıyla şimdi Keloğlan ne yapsm? bu mağlubiyet hukuku çerçevesinden çıkıp halkıyla buluşma bütünleşme hamlesi yapsa, içerden dışardan çekirge sürüsü gibi tepesine üşüşecekler. Keloğlan ne yapsın? Fakat öyle bir yere gelinmiş ki; artık diğer dünya şartları dolayısıyla Türkiye’yi 1. Dünya Savaşı yıllarındaki gibi bu dikdörtgen ülkede rahat bırakma durumu da giderek ortadan kalkıyor. İsrail’e nefes aldırma projesi, veya BOP veya Çin’in, Hindistan’ın ve Uzak Doğu Kaplanları denen Yeni Çin Seddi ülkelerinin kendi başlarına buyruk hareket etmelerini önlemek için “Batılı Dostlarımız”ın, onların şahdamarını elinde tutması lazım! Şahdamarın bağlandığı enerji bölgesi ise İslam dünyası ve burada büyük bir düzenlemeye ihtiyaç var! yeni Rusya’nın yeni Çin’in yeni Hindistan’ın; hatta serbest bırakılırsa japonya’nın, Kore’nin bağımsız hareket etmelerini önleyecekseniz!

Dünyanın bu cenahında hükümranlığınızı devam ettirecekseniz, orta doğuda kayıtsız şartsız size piyonluk yapacak birtakım müttefikler bulacaksınız. Nitekim buldular da. O, bizim Barzani, Sultan Barzani, Keloğlan’ın “kızına aşık olduğu adam!”. Modern sultan veya sultan oldu adam orda, Irak harekatının akabinde… Bütün Irak hergün yüzlerce bombayla sarsılıyor; Kuzey Irak denilen, onların Kürdistan dediği bölgede de tek tabanca patlamıyor!.. Oraları Türk sermayesiyle inşa ediyorlar, bu da bir başka fenomen. Yani Türk sermaye çevrelerine, “yedek efendi” sınıfa oradaki fiilî durum karşısında sus payı veriliyor…

Fakat ilk defa bizim Silahlı Kuvvetler Amerika’yla müşterek hareket etmiyor gibi duruyorlar. Tabii bu resim çok da güvenli bir resim değil, yani son Hudson senaryosu göz önüne alındığında, toplantıda askerlerin de bulunması, Amerikalı ve Kürt ileri gelenlerle aynı masa etrafında, Türkiye’nin de içinde bulunduğu bir orta doğu düzenleme senaryosunu beraberce konuşabilmeleri, Silahlı Kuvvetler’in tam bir Amerikan karşıtı pozisyonda mı olduklarını sorgulatıyor… Acaba dedirtiyor; ama resmi söyleme baktığımızda Silahlı Kuvvetler batı karşıtı bir pozisyon edinmiş! Sebebi de iktidar tabii. Çünkü bizim Keloğlanlar batılılılaşma adına enselerinde boza pişirildiğini görünce, batılılaşma adına hareket edenlerden daha fazla batılı olma hamlesi yaptılar!!! Bir de onlar kadar batılı olamayan kurucu batılılaşmacılar, batı karşıtı oldular. Kurucu batılılaşmacılar bu batılı dostlarımız tabirini biliyorlardı herşeye rağmen. Hiç olmazsa en tepede bir avuç elit bunu koruyordu sanıyorum. Şimdi bizim zaaflarımızı kullanıyorlar. Türkiye’nin Amerikan projelerine kayıtsız şartsız teslim olmasını sağlayabilmek için. İsrail Amerika işbirliğiyle Türkler tedib edildi. Çok büyük bir ihtimalle PKKlıları da Yahudi ve Amerikalı uzmanlar eğitiyor. Türkiye’ye bunlara dönük tedbir alma, askeri harekat yapma izni vermiyorlar. Bunların Türkiye’den taleplerini de biliyorlar.

Bunun anlamı ne?

Bunların dediklerini yapın, parçalanın, Kürtler’e istediklerini verin, bunlarla savaşmanızı kabul etmiyoruz; ama onları da himaye ediyoruz demektir. Bunlara istediklerini verin demektir. Bu defa Kuva-i Milliye ruhu ne ister? İster Misak-ı Milli sınırlarına sadakat de, ister varlığım Türk varlığına armağan olsun damarları kabardı de.

Günümüzde Huntington’un Medeniyetler Çatışması tezi bağlamında öne sürülen medeniyetler, İslam ve Hristiyan dünyası imiş gibi sunuluyor. Evet Huntington, malum makalesinde çatışma alanı olarak bu bölgeleri işaret ediyor! Atıfları Kafkasya’ya Balkanlar’a, Orta Doğu’ya ait… Aslında çatışan medeniyetler Hristiyan dünyasında Ortodoks ve Protestanlar!.. Hristiyan olmayan dünyada ise Taocu Budist ve Brahmanist medeniyetler! Asıl kastedilen çarpışan güçler bunlar. Budist dünyayı başta Japonya olmak üzere onu destekleyen Kore ile beraber mütalaa edebiliriz. Kamboçya, Vietnam’ı da bunlara katabiliriz.

Taocu dünya Çin! Çin’i durdurmak artık hayal. Brahmanist dünya Hindistan. Onu durdurmak da bir hayal.

İslam dünyası kendi medeniyetinin muhasebesini yapabilmiş bir dünya değil; zaten Cabirî, Arap Aklı’nda -doğrudan doğruya böyle bir hedef taşımasa da- birtakım göndermeler yapıyor; ama İslam dünyası kendi tarihiyle hesaplaşmış değil!.. Ama bir de fiili durum var. Bu fiili durum o hesaplaşma yapılsa da yapılmasa da hükmünü icra ediyor. Bir İran var. İran, İslam dünyasında kendi farkına vurgu yapmaktan asla vazgeçmeyen bir karakteristiği gösteriyor. Gerçi 20. YY başına kadar İran bir Türk devleti oldu; ama ideolojik olarak geçmişte etnisite önem taşımadığı için, bir de İran varlığını Osmanlı’ya karşı muhafaza edebilme kaygısı taşıdığı için, vurgu hep Şia üzerinden yapıldı ve Humeyni… Dolayısıyla bir tür ruhban sınıf var İran’da. Bu ruhban sınıfın gücünü kullanarak İran kendi kültürüyle intibaklı ve kendi halkıyla bütünleşmiş bir elit marifetiyle devletini ancak 20. YY’da kurma başarısı gösterebildi. Belki bin yıldır ilk defa İran’da bir Fars devleti kuruldu. İslamî karakterli; ama bu, bir “İran İslamı”. Bu bir fiili durum.

Arap dünyası Eş’arî geleneği temsil ediyor; fakat o kadar pejmürde, o kadar kabilecilik kavrayışına mahkum bir vaziyette ki, o da kendisince bir muhasebe yapamadı! Bazı çıkışlar yapılmadı değil; ama bu çıkışlar başarılı olamadı, bir siyasi güce dönüşmedi; müstakil, kendi başına yeten, kendi kararlarını, kendi hayat tarzını üreten bir yapıya dönüşmedi…

Türkiye bu dünya içerisinde, mağlubiyet hukukunun getirdiği zebun psikoloji ile birtakım kıpırdanmalar içerisine girse de, o da kendi geçmişiyle gerçekten hesaplaşmadı. Şimdi bu düşman kontrolünde, ona tabi programlar çerçevesinde, bir geçmişi kötüleme bağlamına oturtularak o hesaplaşma yapılmıştır denilebilir; ama bu katiyen doğru değil!.. Türkiye geçmişiyle hesaplaşmış değildir. Ne tür bir medeniyetin icracısı olduklarını, kültürlerindeki ana dinamiklerin neler olduğunu gördüklerini söyleyemeyiz. Bizim, yaptığımız gözlemlerin verdiği imkanlarla, el yordamıyla hareket ettiğimizde şöyle birşey çıkıyor: Türkiye de dahil olmak üzere, İslam dünyası dünyadaki sözünü ettiğimiz medeniyetlerin, yani çarpışan kuvvetlerin biri değil. İran’ı istisna tutarak konuşuyoruz. Esefle söylemeli ki üzerinde doğu ve batının paylaşma kavgası yaptığı bir coğrafya İslam coğrafyası! Müslüman dünya katiyyen kavganın taraflarından biri değil.

Vakıa modern dönemde özellikle nükleer silahların yarattığı dehşet dengesi dolayısıyla taraflar kavgayı direkt olarak birbirlerinin alanlarında değil, İslam coğrafyasındaki taraftarları aracılığıyla yapıyorlar. Ortaya çıkan görüntü kamuoyu yönlendirme, kamuoyu oluşturma cihazları aracılığıyla İslam dünyasıyla batı dünyası arasmdaymış gibi gösteriliyor! Halbuki gerçek durum bu değil.

Çarpışan taraflar, doğu medeniyetleri ile batı güçleri. Rusya’yı da Protestan batının karşıtı bir doğu olarak kabul edebiliriz, doğu Hristiyanlığı olarak kabul edebiliriz, bu bağlamda yanlış olmaz. Türkiye’ye de el yordamıyla baktığımız zaman, medeniyetinin karakteristik yapısı, başlangıçtan itibaren atlı göçebe devirlerinin kazandırdığı ana ilkeler etrafında yükselmiştir. Medeniyetini özgün kılan şey, tarım toplumu olmayışından kaynaklanan sınıfsız toplum olmak gerçeğidir…

Toplumsal sınıf kavramı tarih felsefesinde üzerinde çok durulan bir kavram. Koca Marx’ın tarih yorumu bir sınıflar kavgası tezi üzerine oturuyor. Marx burda çok da yanılmıyordu. Sınıflar kavgası meselesi sadece Marx’ın dikkatini çeken bir konu da değildi zaten. Batılı birçok felsefeci ve sosyolog bu sınıf çatışması meselesini bilir ve çok da işlenmiş bir konudur. Ama bu sınıf meselesinin, batıda Hristiyanlığın öte dünya inanışı, hesap günü inanışı, Tanrı’nın Krallığı tezi yanı sıra, bir de ruhban sınıf gerçeğiyle bütünleştirilerek ele alınması gerekiyor. Batıdaki ruhban sınıfı öyle ağır baskı kurmuş ki avrupa üzerinde, Hristiyan dünyaya tövbe etme imkanı bile tanımıyor! Günah çıkarma mekanizması, eğer çıkarmazsan aforoz edilmene, günah çıkarırsan da verdiğin bilgilerin aleyhinde kullanılmasına yol açıyor… Şantaj mekanizmaları kurumlaşmış! Tabiî kilise astronomik bir güç elde ediyor.

Buna karşı işte meşhur Martin Luther’in Protestanlık hareketi doğdu. Protestanlık hareketi, zahirde kilise içinde iki tarafın kavgasıymış gibi görünmekle beraber, burjuvazi ile kilise ve aristokrasinin işbirliğinden doğan diğer cephe arasında cereyan etti. Tabiî kilise Protestan hareketinin ortaya çıkmasından sonra, burjuvazinin bunu bir yandan da sekülerizme dönük yorumlamasıyla geriledi.

Sosyal sınıf babadan oğula intikal eden bir yapı. Geçişsiz bir yapı tabii hayattaki çeşitliliği renkliliği, herbir insanın özel yeteneklerinin bulunması gerçeğini onun yararına kullanmasına imkan vermeyen bir yapı. Batı dünyası özellikle felsefenin de desteğiyle, Protestanlık ilkesine dayalı aydınlanma, getirdiği serbestlikle, hatta burada ateizmin ve pozitivizmin de alt sınıfların kendini serbest hissetmesinde müsbet bir rol oynadığı söylenebilir, dolayısıyla sınıflar arası kavga reel bir zemin bulmakta ve alt sınıfların mensupları arasında bu kavga meşrulaşabilmekte idi. Halbuki doğu medeniyetlerinde özellikle reankarnasyonun getirdiği bir sonraki hayatta, şimdide yaşanan hayata göre yeni bir hayat kazanma tezi, ahret fikrinin olmayışı, ölen kişinin yeniden bu dünyaya geri gelecek olması ve geri geldiğinde daha üst bir sınıfa çıkabilme ihtimali, bu yapıyı yaratışın doğal icabıymış gibi kabul edi; hayata bunu bir kriter olarak alıp onun üzerinde bakmayı gerektirir. Nitekim doğu dünyasında bir sınıflar kavgasına şahit olmuyoruz. Halbuki doğu dünyası da sınıflı idi. Çünkü tarım toplumu idi ve sınıflar arasındaki ayrım, batı dünyasına göre çok daha katıydı. Geçişe kesinlikle izin vermeyen bir yapıydı; ama buna rağmen doğu dünyasında bir sınıflar kavgasına şahit olmuyoruz. İster doğudan bakalım ister batıdan, sınıflı yapı bizatihi kendisi zulüm aracı ve adaletsizlik üreten trajik bir sistemdir. Yani sınıflı toplumlarda adalet kavramının ön plana çıkma şansı yoktur. hakim zümrelerin iktidar güçlerini devam ettirebilme çabaları bu yapının devam imkanı haline dönüşür.

İşte Türk medeniyeti, sınıfsız geçmişinde adaleti temel ilke haline getirebilmenin imkanıyla bir tarih yaratabilmişti. Yapılacak muhasebede bu gerçeğin mutlaka dikkate alınması gerekiyor. Mevcut dünya konjonktüründe hala en önemli problem adalet noksanlığıdır…

Battal Gazi rolünden Keloğlan rolüne inmiş olan Türk’ün aslî rolüne avdet etme mevsimidir…





Kendi Misyonumuzdan Korkmayalım

Sait Başer, “Kendi Misyonumuzdan Korkmayalım”, Öğüt, Sayı:69, Trabzon, Mart 1991, s.17.

Kendi varlığından, misyon ve kültüründen korkan başka devlet var mıdır bilmiyorum. Bu korkunun tazyikiyle bir sürü peşin hüküm edinmiş ve kendimizi mazur görmeye alışmış gibiyiz. Son körfez krizi bu korkulardan birisini daha ne kadar bariz şekilde ortaya koydu.

Bazı siyâset adamlarımız ve aydınlarımız, Ortadoğu konusunda açılan tartışmalarda olumsuz tavır takınmak için yine hazır bir bahane buldular: “Ortadoğu batağına saplanmamak…”

Ortadoğu’da kimler yaşamaktadır? Buradaki Türk ve Müslüman toplulukların bizimle hiç mi ilgileri yoktur? İnsan haysiyetini korumaya yönelik olarak 400 sene o bölgelerde hâkim olan ecdat, bizden bu kadar mı uzaklaştı? Arjantin’den İtalya’ya kadar bir yığın devletin hak iddia ettiği bu bölgeyle bizim hiç mi ilgimiz kalmadı? Burası niçin bir bataklığa dönüşmüştür? Bunda bizim hiç mi günahımız yahut dahlimiz yoktur? Bu bölge neden daha evvel bataklık değildi de şimdi bu haldedir?…

Soruları istediğiniz kadar çoğaltın. Bizdeki, Batı karşısında dizlerinin bağı çözülmüş mağlup aydınların, sualle veya ikazla, farklı bakış açıları da olabileceğini kabullenmeleri imkânsıza yakın bir keyfiyettir.

Aydınlarımızın şablonları vardır. Bu şablonları nereden edindiklerini sormak da, sorsanız bile sağlam ve sistematik, sağlıklı cevaplar almak da mümkün değildir. Ya müstemleke aydını gibi konuşurlar, veya kendi sun’î dünyaları içinde, serâpâ çelişkilerden örülmüş hayatlarını yaşamaktan hoşnutturlar. Keyiflerini mevcut şartlara borçludurlar ve bu şartların hazırlayıcısı resmî ideolojilerin, sadece değişik yorumlanmaları sonucu ortaya çıkacak statü değişikliklerine bile razı değildirler. Nerede kaldı ideolojiler ötesi serbest düşünce ve tabiî, aksiyon!… Böyle âhir zaman icatlarına asla tahammülleri yoktur.

Evet! Ortadoğu, yüzyıla yakın zamandan beri Hakk’ın ne tarafta olduğu kestirilemeyen entrikalı mücadelelere sahne oluyor. Dolayısıyla bu bölge gerçekten bir batağa dönüşmüş olabilir. Ammâ bu bataklık nasıl ve niçin hazırlanmıştır? Bugün unutmamalıyız ki; Birinci Dünya Savaşı’nda bizi arkadan vurdukları gerekçesiyle affetmeye yanaşmadığımız Müslüman-Arap dünyası, Osmanlı Devleti’ni en son terk eden gayr-ı Türk(!) kitledir. Bu terk edişte ise İngiliz, Fransız, Alman vs. Batılıların para, kadın, silah, bölücülük, askerî güç ve daha nice metodu kullanışının rolü küçümsenemez.

Her düşman devlet, rakip gördüğü devletle teb’ası arasındaki rabıtayı gevşetmek, onları ihanet ve isyana teşvik etmek ister. Bunun için gereken satılık adamlar her devir ve devlette bulunabilir. Bozgunculuğa muhatap olan devlet güçlüyse bu oyuna gelmez.

Osmanlıların son yılları ile Cumhuriyetin ilk zamanlarında –Lozan dahil- bu düşmanlarla baş edecek gücümüzün olmadığını farz ve kabul edelim. Geçici olarak, zaman kazanıp kalkınmak ve çoğalmak için “Yurtta sulh cihanda sulh” prensibini pasif siyâset sebebi yapmak, millî ideallerimizden fedakârlık yapmamızı gerektirmez. Zaten hiç kimsenin böyle bir talepte bulunma hakkı da yoktur. Ayrıca yurtta ve cihanda sulh, soyut ve aptalca iyi niyet gösterileriyle sağlanamaz.

Aynı sözün aktif yorumu da vardır ve doğrusu daha realistçedir.

Ortadoğu’da hak Türkiye’den yanadır. Burada sulhun bilerek kurulmayışı ve bataklık görüntüsü, Türkiye’yi bölgeden uzak tutmaya yönelik stratejiler sebebiyledir. Fakat unutmayalım ki, büyük milletlerin misyonları belki geciktirilebilir; ancak ortadan kaldırılamaz.

Tarihteki sulh devirlerine dikkatlice bakılırsa; batıda Roma, doğuda Hunlardan beri barış, güçlü devletlerin kendi dünya görüşlerini etraflarına bilek gücüyle benimsetip, zayıflayıncaya kadar bu sükûneti korumalarından ibarettir. Yoksa hiçbir zaman bize anlatılan manada “barış için barış” gibi bir gariplik söz konusu değildir. Tekrar edelim barış; büyük siyâsî güçler arasındaki çekişmelerin, askerî mücadeleler sonunda galip gelen tarafların, galibiyetle elde ettikleri menfaatleri, güçlerinin yettiği zamana kadar korumalarının, bu esnada yaşanan geçici sükûnetin adıdır. Bizim safdil(!) eğitim sistemimiz her ne kadar aksini söylese de -ne yazık ki-, dünyanın tarih boyunca değişmeyen gerçeği budur.

Ammâ bugün bizim artık güçlü bir tarafımız var. Devletimizin şimdiki stratejik değeri ve iktisâdî seviyesi yanında, içimizdeki katmerli satılmışları kaale almazsak, dost da düşman da Osmanlı hakimiyet asırlarında bizim emperyalist olmadığımızda birleşiyor. Ayrıca biz Osmanlı Devleti’nin her konuda vârisi, hattâ devamıyız. Bir dönemlik resmî gafletle içine düşürüldüğümüz redd-i miras politikalarının telkinleri, millî bir tavır değildi. O politikaların bizim dedelerimizi değiştirmesi imkânsızdır!..

Memleketimizdeki köksüz menfî zümreye rağmen biz, Osmanlı coğrafyasının hâlâ binbir sancıyla kıvrandığını göz önüne almak zorundayız. Batılılar Ortadoğu, Balkanlar ve Kafkasya’yı kendi varlık ve çıkarlarını garantiye alabilmek için “bataklık” haline getirmiş olabilirler. Bize düşen ise bu manzara karşısında korkup sinmek değil; son senelerde çok müsâit bir mâhiyet kazanan dünya konjonktürünün getirdiği imkânlarla, mevcut potansiyellerimizi kullanarak bataklıkları kurutmak ve Türk barışını tesis etmek olmalıdır. Üzerimizdeki vebali görmezden gelmekle, kendi varlık ve misyonumuzu da reddetmekte olduğumuzu anlamak mecbûriyetindeyiz. Bu iş, ister iktisâdî, ister siyâsî, ister teknolojik, ister başka yollardan gerçekleşsin; milletimizin ufuk ve hedeflerini sınırlandırmak hiç kimsenin selâhiyet dâiresine girmez.

Sait Başer

Öğüt, Sayı:69, Mart 1991, ss. 17.





Nevâ’nın Esrârı

Sait Başer, “Nevânın Esrârı”, Tercüman, İstanbul, 01.06.1987.

Dağılırken nevânın esrârı

Başlıyor şark ufuklarında vuzuh

diyor, kendisi gibi bir efsâne olan Itrî’yi anlattığı şiirinde, üstad Yahya Kemal.

***

El Câhiz’in meşhur “Fezailü’l-Etrâk” adlı kitabını okuyordum. Cahiz, VIII. asrın ilk yarısında Halife’nin emriyle, islâm’ın askerî gücüne güç katmak için dine kazandırılması düşünülen Türkler’in ahlâkî yapılarını araştırmak vazifesini üstlenmiş ve intibalarını adı geçen kitabında toplamıştı. Müellifin, o günlerde başka bir gayeye yönelik çalıştığım için dikkatimi çekmeyen, ama zihnimde kalan bir cümlesi vardı. Türkler şöyle ahlâklı, namuslu, silâhşör, vatanperver; böyle usta binici, misafirperver, tok gözlü, ama sert bir kavimdir diye anlatırken bir de şu cümleyi sarfediyor: “Bu Türkler’in en sertleri bile nevâ makamından bir şarkı duyacak olsalar gözleri yaşarır.”

Bir ara, geçici bir hevesle bağlama çalışıyordum. Musıkiyi iyi bilen arkadaşlarımdan biri (merhum ve mağfûr Ali Fırtına), beni bir gün bağlamayla boğuşurken bulunca, “Haydi bir çal da dinleyelim” diye takılmıştı. “O kadar değil”, dedim; “ama bir ses var ki pek hoşuma gidiyor!” ve ona bağlamadaki “re” sesini verdim. Arkadaşım “Bu nevâ perdesidir” deyince birden Câhız’ın sözünü hatırladım ve ona da bahsederek lâtife yollu, “Demek ben Türkmüşüm!” dedim.

Meğer nevâ sesi, Türk musıkisinin orta sesi imiş. Sazlar ney’den istenen nevâ sesiyle akord edilmekte ve bu akorda “yerinden akord”, sese de “yerinden ses” denmekteymiş. Taksimlerde makamların “asma karar perdesi” dedikleri bitiş nağmeleri umumiyetle nevâ’dan olurmuş. Hele türkülerimizin çoğu bu perdeye dayanmaktaymış. Hattâ sokak satıcıları bile sattıkları malın cinsini müşterilerine nevâ perdesinden duyururlarmış.

Bir başka enteresan husus da, eskiden tekkelerde zikir yapılırken, zâkirbaşı zikri serbest bırakırsa, zikir gelir nevâ’da karar kılarmış. Görülüyor ki, nevâ, nağme dünyamızın merkezine yerleşmiş. Türk’ün gönlü bu sese akord edilmiş.

Peki yaratılış mayamızın bu sese akord edilmesindeki hikmet ne idi? Bu noktada Türkçe’nin seslerinden biri üzerinde durmak gerekiyor:

Bilindiği gibi, harf inkılâbından evvel, Türkçe’nin en fazla kullanılan seslerinden birisi de -halen mahallî şivelerde lezzetle söylenen- kâf-ı nûn (ng) sesidir. Yine bilindiği gibi seslerin mahreçlerinden çıkarken tabiî olarak büründükleri bir ses vardır. “Kâf-ı nûn” sesinin genizden çıkarken verdiği tabiî ses “nevâ” sesidir. Meselâ Tangrı, göngül derken bu sesteki titreşim, bizde sanki o mânânın temâsı gibi bir duygu uyandırmıştır.

Eskiler “Musiki, kâf ile nûn’un çarpışmasından doğar!” derlermiş. Acaba Osmanlı ng sesine, bu inleyiş sadâsına kâf-ı nûn (nunlanmış kef) ismini koyarken bunu mu anlatıyordu?

Ve acaba kef ve nûn’dan mürekkep “Kün” (Ol!) emrinin bu perdeden mi vaki olduğuna inanılmıştı?

Aşık Paşa’mız Garipname’sinde ne diyor:

Kâf ü nûn dan kopdı nâgmât u usûl

Kim işitdi ilk anı ol ulu kul

Akl-ı Kül’dür adı mâ’ruf ol kulun

Kamu kuldan ön gelüpdür ol bilün

…”

(c. I, s. 15, b.9-10.)





Ruh Ufuklarımızın Fatihi Olarak Yahya Kemal!

Sait Başer, “Ruh Ufuklarımızın Fatihi Olarak Yahya Kemal”, Yahya Kemal Düşüncesi Paneli, Yalova, 11.12.2010.

Efendim, değerli valimi, sayın belediye başkanımızı ve bütün hâzirunu hürmetle ve muhabbetle selamlıyorum.

Ben doğrudan doğruya Yahya Kemal şiirinden bahseden bir konuşma yapmaktansa, şöyle kısa bir ufuk turu yaptırmak istiyorum.

Türk Medeniyeti kendisine has bir medeniyettir. Doğuya da Batıya da nispet edilmesi, Doğuya da Batıya da bütünüyle mal edilmesi mümkün olmayan bir medeniyettir. Türk Medeniyeti karakteri itibarı ile bir adalet medeniyetidir. Tabii bu çok kullanılan bir tabir: Türk medeniyetinin adalet temelli bir medeniyet olduğu konusu aşağı yukarı bugün bir slogan haline geldi. Fena da olmadı, yanlış da değil. Günümüzde hükümetimiz de bu slogana sahip çıkıyor, hatta dış siyasetin mihveri haline getirmeye dönük bir takım hamleleri de memnuniyetle görüyoruz. Şimdi nizam-ı alem ideali Türk tarihinde en öne çıkan idealdir. Alemin nizamından kendisini mesul hisseden bir medeniyetten söz ediyoruz. Alemin nizamı dendiğinde ister istemez önümüze adalet kavramı çıkar. Şimdi, adalet nedir? Bir takım hukukî, sabitlenmiş kurallar mıdır adalet, veya sadece hukuk alanını bağlayan bir değer midir, yoksa başka alanlara doğru da kaydırılması, başka alanların da adalet kavramı üzerinden tekrar düşünülmesi gerekir mi?

Bana göre gerekiyor.

Geri dönmek üzere sözü burada bırakıp Doğu ve Batı medeniyetlerinin karakterlerini bir kaç cümleyle özetlemeye çalışayım. Sonra tekrar dönelim adaletin neden Türklerde ortaya çıktığı ve önemle tarihte Türklüğün alamet-i farikası olduğuna. Burada, gördüğüm kadarıyla mürekkep yalamamış bir dinleyici yok, aşağı yukarı genel kabulleri, genel kültür içerisindeki değerlendirmeleri bilen bir dinleyici kitlesi var. Doğu dendiğinde Hindistan merkezli bir kavrayış ortaya çıkar. Yanı sıra Çin eklenir. İran düşüncesi eklenir. Orta Doğu Sami topluluklar düşüncesi buna eklenir; ama merkez Hindistan’dır. Doğunun alamet-i farikası Hint düşüncesi, Batınınki ise daha ziyade Roma merkezlidir. Daha geriye gidersek, Eski Yunan, Roma ve Hıristiyanlığın eklenmesiyle beraber eski Yunan, Roma, Hıristiyanlık; ama 16.yy’da ortaya çıkan reform hareketlerinden sonra rasyonalitenin damgasını vurduğu bir medeniyet anlayışıdır.

Şu nokta çok önemli: Doğu medeniyeti derken de Batı medeniyeti derken de sosyal ve ekonomik faaliyetlere baktığımızda, aşağı yukarı birbirine benzeyen yapılar görürsünüz. Doğuda da tarımla meşgul olunmaktadır Batıda da! Tarım toplumlarında ise sosyal sınıf kavramının ortaya çıkması kaçınılmazdır. Tarihî tecrübenin ortaya koyduğu realite bu. Doğu toplumları da Batı toplumları da sınıflı toplumlar. Sınıf kavramının devreye girmesinden itibaren, zulmün ortaya çıkması kaçınılmazdır arkadaşlar. Çünkü zulmün ortaya çıkmasını sağlayan zemin sınıf problemidir. Bir avuç aristokrat, ruhban ve asker, büyük kitleyi ya köle ya yarı köle halinde tutabiliyor. Hindistan’daki kast sistemini aşağı yukarı hepimiz biliyoruz. Batı dünyasında da servage (servaj), yani toprak kölesi kavramı var. Halk toprağa bağlıdır, köle toprakla birlikte alınır satılır… Halkın fiyatı bile yoktur, emtia gibidir, maldır; kölelerin zaten hiçbir hukuku yok. Servaj, nisbeten yarı köle olmakla beraber, köle sınıfının hiçbir hukuku yoktur, mal hükmündedir, ticari emtia hükmündedir ve bu durumda Doğuda da Batıda da halkın büyük bir kısmı, küçük bir zümrenin zulmü altında kalmıştır tarih boyunca.

Batıda özellikle rasyonalitenin önünün açılmasıyla beraber; reformlardan sonra, felsefenin önünün açılmasıyla beraber, Batının talihi de değişti. Felsefenin önünü açan Martin Luther’in yorumudur. Büyük filozoflar dikkat ederseniz genellikle Alman asıllıdır, Protestan’dır. İlk müzisyenler ve filozoflar genellikle, istisnaları olmakla beraber Protestan’dırlar. Yani Protestanlığın serbest bıraktığı rasyonalite, Batıyı değiştirmiş, dönüştürmüş, sınıf kavgalarını meşrulaştırmıştır.

Doğuda niye sınıf kavgası olmadı Batıda olduğu gibi? Doğu dünyasında reankarnasyon düşüncesi vardır. Reankarnasyon yani tekrar dünyaya gelmek. Brahmanizm’in “Samsara” denilen bir kavramı var. Samsara’da ruh ölümsüzdür, tekrar tekrar sonsuz kere dünyaya geri gelir. Ne zamana kadar gelir? Brahma’ya kavuşuncaya kadar. Brahma’ya kavuşunca ruh sükûn bulur. Brahma’ya kavuşmanın da çaresi, içinde bulunduğunuz sınıfın şartlarını tam olarak içselleştirmek ve asla isyan etmeden itaattir. Çünkü isyan Brahma’nın koymuş olduğu düzene isyandır. Varlık Brahma’nın kendini açmasından meydana gelen bir nitelik taşıdığı için, üst sınıflara itirazlar Brahma’ya itiraz gibi alınır. Dolayısıyla bir sonraki hayatınızda, hali hazırda bulunduğunuz sınıf şartlarını “doğru bir biçimde” yaşamazsanız daha geri sınıflara doğru düşmeniz, hatta hayvana, hatta böceklere, hatta nesneler alemine kadar gerilemeniz mevzu bahistir.

Dolayısıyla bulunduğunuz sınıfa itibar etmek, onun şartlarını kayıtsız şartsız benimsemek, uygulamak zorundasınız. Bu düşünce, Doğuda sınıf çatışmasının önünü kesmiştir. Aynı keyfiyet doğuşunda sınıflı yapıyı reddeden Budizm’e de zamanla yansımıştır. Budizm, Brahmanizm’in bir uzantısıdır. Eski Çin düşüncesinde de var bu. Dolayısıyla doğuda bir sınıf mücadelesi teessüs etmiyor. Yani bir toplumsal tavır olarak “adalet arayışı” yok!..

Peki, insanda hak duygusu hiç mi yok? Mesela Taoizm’in kurucusu Lao Tzu’nun Tao Te King adlı kitabının birinci ilkesi, “haklı haksız ayrımı yapmama ilkesi”dir: “Haklıyı gözet; ama aynı oranda haksızı da gözet.” diyor. En önemli erdemlerden biri bu! Yani insanın görevi adaleti yerine getirmek, beşeri düzeni ıslah etmek değildir. Çin düşüncesinde öyle, Brahmanizm’i de demin söyledim. Böyle olunca insanın aksiyonu içine döndürülüyor, kalbe çevriliyor, bir iç aksiyon söz konusu hale geliyor. Kendi içinde derinleşme söz konusu oluyor. Bir hayata dair sorumluluk taşımayan mistik insan tipi ortaya çıkıyor ve bu sebeple aksiyonu içine döndürülmüş olan toplumlar olmaları dolayısıyla tarih boyunca Hindistan’dan dışarıya huruç hareketi görmezsiniz. Hindistan defalarca işgale uğramıştır. Milattan önceki yüzyıllardan beri, Büyük İskender’den beri daha öncesi de var. Sürekli işgale uğramıştır; ama dışarıya huruç hareketi yapmamıştır.

Son dönemde bakıyoruz Hindistan’da bir değişme var. Ne oldu Hindistan’a? Hindistan dünyaya açılıyor. Hindistan dünya piyasalarıyla, dünya fikir platformlarıyla, zeminleriyle ilişkiler kuruyor. Hint insanı dünyanın her yerine gidiyor. Ne oldu da Hindistan insanı, binlerce yıldan beri kendi coğrafyasından çıkmadığı halde bugün çıkıyor?

Şu oldu değerli dostlar: 20.yy’da iki tane önemli filozof geldi. Bunlardan birisi Auro Bindo, diğeri Radha Krişna adlı filozoflar. Radha Krişna aynı zamanda Hindistan cumhurbaşkanlığı da yaptı 1965′lerde. Hindistan’ı temsilen BM nezdinde, Unesco nezdinde temsilcilikleri, Moskova’da büyükelçiliği var. Üniversitede profesörlükleri var Radha Krişna’nın.

Bu iki büyük filozof dediler ki: “Brahmanizm’de varlığı yanılsama (=maya) olarak kabul eden anlayış değiştirilmelidir. Madem varlık Brahma’nın kendine açmış halidir ve insanın gayesi Brahma’ya ulaşmaktır. O halde varlığı küçümseyen bu anlayışı terk etmeliyiz. Varlık artık yanılsama diye algılanmamalıdır. Brahma olmadan varlık ortaya çıkamazdı. Varlık olmadan da Brahma’yı tanıma şansımız yoktur. Biz Brahma’yı varlıktaki fenomenleri üzerinden tanıyabiliriz.”.

Bu yorum Brahmanizm’e getirilen müthiş bir güncellemedir. Dikkat buyurulsun, Hindistan insanı bu yorumla beraber dış alemle barıştı. Demokrasinin de buna ciddi bir katkısı var. Şu anlamda var: Demokrasiyle beraber eski sınıf çatışmaları büyük ölçüde zayıfladı. Böylece Radha Krişna’nın görüşleri Hint insanını dış dünyaya açtı.

Bugün Brahmanizm’deki o olağanüstü muhayyile geliştiren büyük tarihî tecrübe bilgisayar programcılığında kullanılıyor ve Hint insanı bütün dünyaya bilgisayar programlarını üretir, satar hale geliyor. Hint ekonomisi bugün dünyada en hızlı kalkınan ekonomilerden biridir.

Brahma’sız varlık mümkün değildir, Brahma’yı varlıkların üzerinden tanırız.

Şimdi bu iki cepheli bakış açısı bizde 13. yüzyılda Muhyiddin İbnü’l Arabî’nin formüle ettiği: ”Tenzih ile teşbih arasında olmalıyız” düşüncesiyle aynı şeydir. Tenzih Tanrı’yı (Allah’ı) noksan sıfatlardan arındırma demektir. Fakat aşırı giderseniz, Tanrı soyut bir Zeus’a döner. Sırf teşbihte kalırsanız Tanrı, Spinoza’nın sistemindeki gibi bir kaba varlığa indirgenmiş olur. Buna panteizm derler; ama o bir tür materyalizmdir. Tanrı, varlığı indirgenmiş olur.

Ne odur ne budur. Allah’ın tecellisi olmadan varlık söz konusu edilemez; ama Allah varlığa da indirgenemez.

Şimdi bu anlayış bizde ta 10. yüzyılın başında Semerkantlı Türk düşünür İmam Maturidi’nin (ö.:944) belirlemiş olduğu Allah’ın zat ve sıfatları arasındaki ilişkiye dönük formülle de aynıdır. Ne diyordu İmam Maturidi: “Allah’ın zatî ve sübutî sıfatları birbirinden ne ayrıdır ne gayrıdır, ne aynıdır ne ayrıdır. Güneş ışığı güneş değildir diyemezsiniz, ona güneştir de diyemezsiniz”. Bunun gibi “ne aynıdır ne ayrıdır; hem ayrıdır hem aynıdır”daki dikkat ve titizlik, teyakkuz hali, “tenzih ve teşbih arasında olmalıyız”da da vardır. Aslında bu, İslam’ın Sırat-ı Müstakim dediği şeydir.

Ve bizim kültürümüz de adalet kavramı üzerinde durmakta idi. Adalet her an yeniden keşfedilmesi gereken, bulunması gereken bir karar halidir, bir denge halidir.

Sözün başına dönmüş oluyorum burada. Bir denge halidir adalet ve bunu özellikle Maturidi’den gelen Türklüğün dünya görüşünü yani “îtikad” kavramını, Yahya Kemal’de sık sık görürsünüz. Yani burada Yahya Kemal’e böyle bir atıf var. Zat-sıfat arasında, yani varlıkla Allah’ın zatı arasında Matüridi ile kurulan ilişki, daha sonra Muhyiddin-i Arabi’deki “tenzih ile teşbih arasında olmak gerekir” denilen anlama üslubu, uzatıldığında Türk düşüncesinin omurgasını bulursunuz ve bu omurga üzerinde en aktif zümre olarak özellikle mutasavvıfları görürsünüz.

Hoca Ahmet Yesevi burada öne çıkar.

Hoca Ahmet Yesevi nereden çıktı birden bire? Asırlardır unutulan bir isim nerden çıktı?

Hoca Ahmet Yesevi ismi, Yahya Kemal’in öğrencisi olan Fuat Köprülü’ye verdiği bir talimat, bir ödev sayesinde tekrar keşf edildi…

Yahya Kemal, genç Köprülü’ye 1918 de: ”Köprülü, şu Yesevi’yi bir incelesen! Öyle tahmin ediyorum ki bizim milliyetimiz onda saklıdır” diyor.

“Bizim milletimiz orda saklıdır.” Hoca Ahmet Yesevi’nin eseri elimizde, Divan-ı Hikmet’tir. Baştan sona okuyun, bir kere Türkçülük, bir kere Türklük, bir kere milliyetçilik sözü geçmez. Bir kere Türkçe kelimesi geçer. Türkçe söylemenin güzelliğine ve önemine vurgu yapan bir kıtası var. Bunun dışında -ki o da hitap ettiği toplumla iletişim kurmanın şartı zaten.- Ahmet Yesevi’de millet, milliyetçilik yani bugünkü modern ideolojik çerçeve anlamında bir “batılı rasyonalite” kavramı bulamazsınız.

Buna mukabil Hoca Ahmet Yesevi’ye Orta Asya halkı “Hz. Türkistan” der, Hz. Türkistan! Bir vatanın adıyla, bir coğrafyanın adıyla anılıyor büyük mütefekkir velî!..

Coğrafya insan ilişkisine dair İsa kardeşimizin Yahya Kemal’den aktardığı form, Ahmet Yesevi ismi etrafında tesbit edilmiş oluyor.

Bir örnek…

Bir tarafıyla milliyetimizi onda bulacaksın, diğer tarafıyla Türkistan’ı. Yani bir tarafı vatan adam, bir tarafı millet adam…

Peki, Yesevi’nin görüşlerindeki ana karakter nedir?

Yesevi’nin görüşlerindeki ana karakter, varlık ile zat arasındaki organik ilişki, yani “Vahdet-i Vücud” anlayışıdır. Varlığı ilahi tecelli görmek, dolayısıyla muhabbet üzerinden, aşk üzerinden varlığı anlamlandırmak. Tecellinin temel kavramı aşk, muhabbet; ama bu içe dönük, Hindu tarzı bir mistik muhabbet değil!

Yesevi’de sembolleşen model, aynı zamanda toplumsal bir faaliyet olarak Hakk ile halkı buluşturan ontolojik yaklaşımdır.

Sırf Hakk değil, sırf halk değil!..

Yesevi’nin görüşünde bu var.

Dolayısıyla Yahya Kemal, Hoca Ahmet Yesevi’de bir kimlik prototipi görmüştür ve Köprülü’nün “Türk Edebiyatında İlk Mutasavvıflar” adlı eseri bundan sonra yazılmıştır ve “İlk Mutasavvıflar” Türk Edebiyatı tarihi araştırmalarında çığır açıcı bir eser olarak halen görevine devam etmektedir.

Bu anlayış tabi 13.yy’ı son derece kıvama getirdi. Bu asırda Anadolu’da yoğun bir entelektüel faaliyet görürüz. Toplumla çok ciddi manada bütünleşmiş bir faaliyet görüyoruz. Bazı sembol isimler ortaya çıkıyor. Mevlana gibi, Sadreddin Konevî gibi, Ahi Evren gibi, Hacı Bektaş Veli gibi, Yunus Emre gibi… Bunlar toplumun tam olarak barışık olduğu aydınlardır.

Şimdi 20.yy’a doğru gittiğimizde vaktiyle aydınıyla bütünleşmiş olan toplumda, aydın-halk ayrışması, çatışması ortaya çıkar. Tanzimat aydınlarına baktığımız vakit, Tanzimat’a kadar 17.yüzyıldan itibaren Osmanlı’nın ıslahat hareketleri var biliyorsunuz. Bu ıslahat hareketlerinde, “dine daha sıkı sarılalım” tezi etrafından kurulmuş bir ıslahat düşüncesi var. Fakat dine daha sıkı sarıldıkça da bu ıslahatlar başarılı olamıyor.

16.yy da bir kırılma var, bu konuya çok girmeyeceğim vakit darlığı dolayısıyla; ama “Tanzimatçı aydın” ezcümle diyor ki: “Artık bu kültürden çözüm çıkmaz. Çözüm ne olacak? o zaman batıya döneceğiz. Batıya döneceğiz ve bunu Osmanlıcılık üzerinden yapacağız.”. Tabiî “Osmanlıcılık büyük bir hayal kırıklığıyla neticelenmiş” diyor Yahya Kemal. Tanzimat’ta da, Meşrutiyetlerde de, Jön Türklerde de kültüründen çözüm üretme ihtimali kalmadığında inanan bir aydın tavrı görürsünüz. Tabii aydınlarda, bu yaklaşımın sonucu olarak, toplumunun değerlerine karşı bir küçümseme ortaya çıkıyor. Toplumunun değerlerinden kopan bir aydın tipi…

Yahya Kemal komplekssiz bir aydındır ve kültürüne herhangi bir takıntıya kapılmadan bakıyordu. Bu noktada Yahya Kemal’in gene çok derin bir kavrayışıyla karşı karşıya geliyoruz.

Yahya Kemal, tarihe derin bir bakışla eğilmiş, problemli alanları çok iyi tespit etmiştir. 20.yy’ın başında toplumun yeniden ihya edilmesi gerektiği konusunda batıcı aydınlarla aynı noktada. Toplum elbette yeniden ihya edilmelidir; ama bu ihya, batının değerleriyle olmamalıdır. Batının analitik düşüncesi kullanmalı ama “mektepten memlekete de dönülmelidir”. Batı bir mektep olabilir; ama konumuz biziz ve bizim kültürümüz bizim değerlerimiz söz konusudur. Çare batının şehrini getirip buraya dikmek değil, batının müziğini aynen getirmek değil!..

Yapılan ise bu idi.

Konservatuarlar kuruldu, batı operası vesairesi; Türk müziği yasaklandı. Efendim Latince mecburi ders yapıldı. Roma hukuku hukuk fakültelerinde temel ders haline getirildi; binlerce yıllık büyük Türk medeniyetinin hukuku yokmuş gibi davranıldı. Hala mimarlık fakültelerimizde Türk Mimarîsi bölümü yoktur.

Peki, bütün bunlar ne adına yapıldı? Türkçülük adına yapıldı. Cenap Şahabettin’in bir cümlesi var. Yahya Kemal onu çok beğeniyor. Diyor ki Cenab Şehabettin, kendisi bir Batıcı olarak: “Bugün” diyor, “Turancı ekibin de yaptığı şey bizimkinden farklı değil. Onlar da Batı emtiası satıyorlar! Onların malı da Berlin’de, Paris’te imal oluyor; ama onlar bunu ay yıldızlı ambalajla satıyorlar”. Yani Türkçülük fikri, batıda imal edilmiş bir nationalism türüdür. Sonra “Türk’üm, doğruyum” diye her sabah çocuklara bağırttığımız halde, bunun içine bize dair bir şeyler koymak yerine, bunun içi boşaltılıp, batılı değerleri doldurulmuş; ama azınlık duygusu taşıyanlara karşı da Türkler hedef haline getirilmiştir.

Şimdi Yahya Kemal’e bu perspektiften bakınca, ki zamanımız da kısaldı, diyelim tarih: Cumhuriyet’te Ziya Gökalp Türkçülüğü üzerinden kurulan resmi tarih, İslam öncesi Türk tarihi esaslı oldu. Bütünüyle unutulmuştu o tarih, bir bakıma isabet oldu, çünkü tarih bir devamlılıktır. Lakin Selçuklu’yu, Osmanlı’yı atlayıp, Gökalp yaklaşımıyla 20.yy’ın, 21.yy’ın çocuğuna kimlik kazandıramazsınız. Yahya Kemal’deki kavram imtidattır, devamlılıktır. Tarihte devamlılıktır. Efendim milliyet, Ziya Gökalp’in tarifinde verdiği dil birliği, tarih birliği, kültür birliği, bilmem ne birliği… bir çok kavram konur. Altına da, işte, bunlarda birleşenler millettir denir. Bu, batıdaki modern toplumsal bencilliğe, yani rasyonaliteye bağlı, homojen toplum yaratma projesinin tarifidir. Yahya Kemal’in milliyet tarifine bakıyorsunuz, çok sade ve çok özgündür:

“Kalp ve menfaat birliği”dir. Başka hiçbir şart yoktur. Beklentilerimiz, sevgilerimiz ve menfaatlerimiz örtüşüyorsa aynı millettenizdir. Efendim, vatan kavramına bakar, vatana da vahdet-i vücut fikri üzerinden bakar. Vatan Hakk’ın bize tecelli ettiği yerdir ve bizim varlığımızı aldığımız şeydir. Toprağın milliyetidir vatan. Millet ise toprağın ayağa kalkmış halidir. Kimlik meselesinde “Ezansız Semtler” yazısını hatırlayın. Türk olmak diye bir ifade vardır Yahya Kemal’de. Türk doğmaktan ziyade Türk olmaktır değerli olan. Tarih boyunca da böyleydi zaten. İmparatorluk kültüründen gelen bir toplumda soy vurgusu üzerindenn bir siyasî teşkilatlanma mümkün değildir. Hiç bir imparatorluk soy vurgusu üzerine oturamaz. Değerler sistemi mensubiyeti üzerine oturur. Dolayısıyla kimlik konusunda Zaharya’yı da, İsak’ı da, Rum Mehmed Paşa’yı da… Mesela Otlukbeli savaşında şehit olan bir Murat Paşa var. Fatih’in yanında çarpışırken şehit olan Murat Paşa… Bir Paleolog prensi. Yahya Kemal için, şüphesiz Türk’dür. Yani ırk fikrini, soy fikrini reddetmek mümkün değil. Elbette insanların bir soyu var; ama değer soydan gelmiyor. Türk dediğiniz insan bir imparatorluk insanının modelidir. Onun değerlerine mensup olan kim varsa Türk’dür. Arnavut da olabilir, Boşnak da olabilir, Sırp da olabilir, Kürt de olabilir. İşte İstiklal Marşımızın şairi bir Arnavut’dur, Hamdullah Suphi Arnavut’dur vs. bunu çoğaltabiliriz. Rejimin reddi miras yapmasına hiçbir zaman razı olmaz. Musikî konusunda, musikînin yasaklandığı devirlerde,

“Çok insan anlamaz eski musikîmizden

Ve ondan anlamayan bir şey anlamaz bizden”

dedi. Bir başka şey: “Medeniyet, sadece üzerinde yaşanılan toprağı fethetmek değildir!” diyor. “Coğrafya fethetmekle bitmez iş” “Zamanı fethetmedikçe medeniyet olamazsınız”!.. “Mekânın fethi yetmez, zamanın da fethi gerekir” diyor.

Bütün bunları topladıktan sonra, adalet kavramına geri dönelim. Ne ayrıdır ne de gayrı, tenzih ile teşbih arasında durulmalı. Yahya Kemal bize bunu yeniden hatırlattı. Yeniden o medeniyetin ana değerini, o 24 ayar som altın gibi -Som şiir de der yaptığı sanata- o som medeniyetin, insanlığın binlerce yıldır adalet kavramını tanımasına sebep olan o medeniyetin değerine dikkatlerimizi tekrar yoğunlaştırmamıza imkan hazırladı. İşte “Nizam-ı alem için er gelür!” diyordu ya!

Şöyle bağlayayım, daha fazla uzatmayayım.

Türk medeniyetinin bu bağlamda, yeniden, adalet kavramı üzerinden yorumlanması gerekiyor. Adalete göre mimarî nasıl olur? Efendim, diyorlar ki, işte Ziya Gökalp’te var, Osmanlı mimarîsi Bizans’tan alındı der, bir kısmı Fars’tan alındı der. Efendim, bir cihan devlet geleneğinden geliyorsanız, kapalı kültür olamazsınız. Hem alacaksınız, hem vereceksiniz. Fatih toplumun kültürü böyle bir şeydir. Kapalı kültürü savunmak bu milleti ve kültürünü hiç tanımamak demektir. Biz hem aldık, hem verdik. Rusça’da bugün 9.000 Türkçe kelime var, hem aldık hem verdik. Burada önemli olan Arap’dan alınanın, Bizans’dan alınanın, efendim, Ermeni’den alınanın yeniden terkip edilip adalet üzere tekrar nasıl inşa edildiğinin görülmesi ve ifade edilmesidir. Türk anlaması ve medeniyeti de adalet esası üzerinde yükselmiştir. Bunu musikîsinde de görürsünüz. İşte Türk musikîsiyle Arap müziği aynı kategoriye sokulur. İyi de Itri’nin müziğindeki denge Arap’ın yalellisinde var mıdır? Birisi adalet müziğidir. Öteki, sınıflı toplumun komplekslerinden doğan yaralarını dile getiren, örtmeye çalışan müziktir.

Türk toplumu sınıfsız olmanın avantajıyla adaleti tanıdı ve tanıttı. Medeniyetini bu çizgi üzerinde inşa etti.

Bu saate kadar gösterdiğiniz büyük dikkat ve ilgiye teşekkür ediyor ve saygılarımı sunuyorum efendim…





Türk Kültürünün Hâl-i Hazır Durumu, Potansiyel ve İlâve Edilebilir Gücü, İmkân ve Kabiliyetleri

Sait Başer, “Türk Kültürünün Hâl-i Hazır Durumu, Potansiyel ve İlâve Edilebilir Gücü, İmkân ve Kabiliyetleri”, Türk Kültürünün Meseleleri Açık Oturumu, FEY Vakfı, İstanbul-Beyazıt Devlet Kütüphanesi, 09.02.1991; Sait Başer, Kutadgu Bilig’de Kut ve Töre’den Sevgi Toplumuna, Seyran Yayınları, İstanbul, 1995, s. 133-142.

Türk kültürü yakın târihimizde gayet ciddî ihmal ve kasıtlar sonucunda yeni nesillere aktarılamamıştır. İnsanlarımız son birkaç nesilden beri kaynaklarla temas imkânlarını yitirdiklerinden, bugün hemen her sâhada şikâyetçi olduğumuz ARABESK kültür ortaya çıkmıştır: Devrimizin tabiî îcâbı olarak kitle haberleşme vâsıtalarının ucuzlayıp yaygınlaşması sonucunda batı ekonomilerine pazar hazırlamaya yönelik neşriyat, bizim, kökleriyle temâsını kaybeden milletimizi de avucunun içine almış bulunuyor. Dolayısıyla milletimiz, tüketim talepleri azdırılmış, ne batılı ne doğulu; aydınlan ve yöneticileriyle yabancılaşmış büyük yığınlara dönüşmek üzeredir. Keskin ideolojik kamplara bölünmüş düşman kardeşler halindeki aydınlarımız arasında son senelere kadar kayda değer bir uzlaşma ve milletin istikbâli hakkında müşterek mesâi görülememiştir. Bölünmüşlük sâdece zıt fikir kampları arasında değil, aynı kategori içerisinde değerlendirilen aydın zümrelerimiz arasında da söz konusudur. Ve maalesef, eğer menfaat ayrılıkları yoksa bu fikir ayrılıkları gayet sudan sebeplere dayanıyor. Uzun seneler “Fikir Özgürlüğü”, “İnsan Hakları”, “Tam Demokrasi” gibi temel faktörler sâdece bir cenâha bırakılmış ve bu tür konularda bizim hiç meselemiz yokmuş gibi kayıtsız kalınmıştır. Tabiî bunda kültür politikalarının ve resmî ideolojinin payı büyük. *** Türk Cumhuriyetlerinde yaptığımız müşâhedelere dayanarak şunu söyleyebilirim ki, kültür siyâseti bakımından istikbâle yönelik olarak Türkiye’de bulunacak çâreler ve hazırlanacak millî terkipler, bütün Türk dünyâsına teşmil edilebilecektir. Bâzı nüanslar olmakla birlikte biz bu insanlarla aynı kültürü paylaşmaktayız. *** Dînî hayâtımız, büyük ölçüde bir devlet kuruluşu olan Diyânet Teşkîlâtı mârifetiyle hayatiyetini sürdürmektedir. Ancak diğer cemâat ve cereyanlar bütünüyle dışlanamayacakları gibi küçümsenmemelidir de. Devletimiz laiktir. Fakat bir yandan dînî hayattaki gelişmeleri, devletle cemaat ve cereyanlar arası dengeyi muhâfaza etmeye çalışırken, diğer yandan da inanmayan, laik ve materyalistlerin sürekli desteği ile resmî veyâ gayr-i resmî metotlarla periyodik operasyonlar yapmakta, bu cereyanların fiilen kuvvete dönüşmesini engellemeye çalışmaktadır. Devletin dîne bakışı ilmî bir şuur ile halkın inançlarını geliştirmek, ona inanıldığı nispette kıymet vermek şeklinde değil, maalesef taktik ve siyâset gereği olmaktadır. Hâkimiyeti elinden kaçırmak istemeyen laik elitler organ bağışı, nüfus kontrolü gibi konularda fetvâ isterken, dînî kisve altında bir yetkilinin sosyal meselelerde görüş bildirmesini, “bu devirde fetvâ mı olurmuş?” tehditleriyle engellemektedirler. Bir yandan ARABESK kültür, bir yandan resmî ideolojinin baskısı ile örselenmek istenen aydınlık Türk Müslümanlığı, diğer yandan da bizim inanışımıza ana karakterini veren Hanefi-Maturîdî-Yesevî çizgisi, ithal çözümler ve selefiyeci neşriyatla unutturulmaya çalışılmaktadır. Türk tarihinin ana felsefesini teşkil eden ve hemen bütün müesseselerimizin rûhu mesâbesine yükselmiş olan Maturîdî îtikadına bağlı, varlıkta birlik esâsına dayalı Tasavvuf geleneğimizin büyük bir potansiyel olarak el uzatılmayı beklediğini de söyleyebilirim. Kezâ İmam Maturîdî, İmam-ı Âzam, Fârâbî, Nesefî, Îbn-i Sînâ gibi büyüklerimizin, halkın ulaşabileceği ve anlayabileceği yayınlarla tanıtılması bir başka potansiyelimizi ortaya koyacaktır. TÖRE’yi Din’den sonra ikinci sıraya almak istiyorum. Çünkü bu konu, diğer bütün konularla ilgilidir ve önce ifâde edilmesi, diğer kanunların daha iyi anlaşılmasına yardım edecektir düşüncesindeyim. Binlerce sene süren Türk târihinde ve devletlerinde TÖRE’nin ne kadar mühim yer tuttuğu mâlûmdur. Bâzen bir devlet hukûku, bâzen de gelenek, görenek zannedilen TÖRE; çeşitli spekülasyonlara konu olan eski Türk dîninin adıdır. Merkezinde hemen hemen bütün zâtî ve subûtî sıfatları taşıyan Gök Tanrı inanışının bulunduğu bu sistem tereddütsüz söyleyebiliriz ki Tevhîdci özelliklere sahiptir. Eski Türk cemiyeti bütünüyle TÖRE’nin şekillendirdiği bir içtimâî yapı arzetmiştir. Bu yapı, gene TÖRE’nin emriyle teşkil edilen ve TÖRE’yi korumak maksadına yönelik olan TÜRK devletlerince yaşatılmıştır. 1982 Anayasamızın daha Giriş’te Devlet’e kudsiyet izâfe etmesi, ta başlangıçtan beri devletin beşerî planda Tanrı irâdesinin müesseseleşmesi şeklinde anlaşılması geleneğinin, günümüze kadar uzanması sebebiyledir. Tanrı’nın yaratıcı sıfatı, Törütgen kavramıyla îzah edilmiştir. Töre’nin gerçek koruyucusu ise Yusuf Has Hâcib’in tabiriyle “Kadir-i mutlak ve âdil olan Törütgen Tanrıdır”. Burada şunu söylememiz gerekir ki, Türk kelimesi de aslında bir ırk adı değildir. Töre’ye mensup veyâ onu benimsemiş olan muhtelif kavimlerin bir üst kimliğidir. Yâni Türk devleti bir medeniyet anlayışının, bir kâinat görüşünün devletidir. Yoksa basit bir ırk devleti değil. Zâten ırka dayalı devlet fikri Fransız İhtilâli’nden sonra moda olmuştur. Nasıl İslâmiyet’ten evvel Kırgız, Kazak, Tatar vs. muhtelif boylar Töre’yi benimsemekle Türk olmuşlarsa, belki de tarihte Devlet fikrinin kaynağı olan TÖRE’ye göre vücut bulmuş Osmanlı Devleti’nde de aynı şekilde Arnavud’u, Çerkez’i, Boşnağı, Kürd’ü vs. Türk olmuşlardır. Çünkü asıl olan Tevhidci dünyâ görüşünü benimsemektir. Yugoslavya’da İslâmiyet’i Osmanlı’dan öğrenen Boşnaklar’ın “Türk olduk” demeleri, bir de bu noktadan değerlendirilmelidir. TÖRE’nin Vatan anlayışı da hayli orijinaldir. Töre’yi benimsemiş olan topluluklar, yâni Türkler nezdinde Vatan mukaddestir. Üzerinde Töre’nin yaşanabileceği yer Vatan’dır ve Tanrı’ya adanmıştır. Yahudiler’de görülen şeklin aksine. Vatanın Tanrı’ya adanması fikri, (Kitabeler’de «Türk Iduk yir-subı» şeklinde geçiyor) İslâm sonrasında da devam etmiş, Selçuklu ve Osmanlılar’da Mîrî Arazi Sistemi şekliyle gelişmiştir. Aynı espri bugün vakıflarla devam etmektedir. Çünkü vakıf Tanrı’ya adanmış mülktür. Töre konusunda söylenecek çok şey var… Dil konusunda mevcûd durum hakkında sözü uzatmayı doğrusunu isterseniz yersiz buluyorum. Fakat üzerinde sağda ve solda bunca söylenen ve yazılan bir konu olmasına rağmen, hâlâ millî dil şuuru uyandıramadığımızı îtiraf etmek zorundayız. Sâdece malzemesini ortaya koymak bakımından, dört başı mâmur bir lûgatımızın dahî olmadığını söylemek, gerçekten canımızı acıtan bir hakîkattir. Fakat dil şuuru neden uyanmamaktadır? İlkokuldan, üniversite sonuncu sınıfa kadar Türkçe okuttuğumuz gençlikte, Türkçe duygusu neden bu kadar zayıftır? Dil gibi bütün bir kültürü, tefekkür dünyâmızı, topyekûn varlığımızı bünyesinde barındıran bu büyük hazînemizin kapıları kendi insanlarımıza niçin açılmamaktadır? Burada bizim kanaatimiz, eğitim sistemimizdeki zaafın dil eğitimine de bulaştırılmış olduğu yolundadır. Türk dili, mânâsına ulaşılmayan ve üzerinde ittifak edilmemiş, yarım yamalak gramer ezberletilmesini kâfî saydığımız bir eğitimin konusudur. Türkçenin semantiğine ise henüz girilmemiştir bile. Esas îtibâriyle, Töre’yi benimseyen Türk’ün konuştuğu dil, Töre’nin dili olan Türkçede çok muazzam bir tefekkür dünyâsı gizlidir (Türkçe konuşan kavimlerdeki şive farklılıklarını Töre öncesi hayatlarının kalıntıları olarak gördüğümü ifâde etmeliyim). Hemen üç beş kelime örnek verip konuyu açalım: 1. DÜŞ-MEK kökünden fiili, hareketi kendimize çeviren “-n” dönüşlülük eki ilâvesiyle yapılan düşünmek fiili, kendi hakikatimize dönerek, kendi özümüze düşmek mânâsına gelir. Şimdi düşünelim: 2. An-mak, Hatırlamaktır. Ama anlamak öğrenmenin, dolayısıyla bilmenin ilk adımıdır. 3. Ök, Yüksek seviyede bir akıldır (Şimdi ise Us kelimesini kullanıyorlar. Hâlbuki US kelimesi Töre’ye göre gaflete düşen cahillerin aklıdır. Usanmak, usallık, usayuk hep… Us kökündendir ve gaflet bildiren kelimelerdir), hikmeti ve eşyânın hakîkatını kavramak ök’e mahsustur. Öğrenmek fiilinin, öğüt kelimesinin kökü budur. 4. Bil-mek ise aslında amel ile ilgili fiillerinin topluca ifâde ettiği mânâyı dile getirmektedir. Bilge kelimesinin ilmiyle âmil ârif zat mânâsına gelişi bu sebepledir ve Bilmek fiili bugünkü Türkçemizde yaşayan şekliyle, yardımcı fiil olarak kullanılırken hâlâ muktedir olmak, o kıvâmı bulmak demektir: Ulaşabilir misin?, sezebilir misin?.. gibi. Şimdi tekrar düşünelim. Kutadgu Bilig’de: “Gönül denizindeki incileri yüze çıkarmak” şeklinde târif edilen bilgi, anlayarak hatırlanmakta, öğrenilerek hikmet içindeki yeri tâyin edilmekte, bilinerek de eşyânın hakîkatine ulaşılmaktadır. Türkçedeki tefekkür zenginliğine daha pek çok örnek verilebilir. Ama İslâmî donemde, Töre’nin mânâ ve muhtevâsının çok daha ilerisinde olan bu dînin ifâdesi için kullanılan kelimeler de tefekkür dünyâmızı çok zenginleştirmiştir. Meselâ başbakana Sadr-ı âzâm (gönlü geniş) denişi, kişiye insan (Allâh’ıyla ünsiyet kuran) denişi ve tefekkür dünyâmızda sayısız incelikleri ifâde eden diğer mefhumları gene semantik metodlarla insanlarımıza kazandırmamız, dil şuurunun uyandırılmasında müessir olacaktır, Bu, dildeki tevhidci düşünce sistemi, eğer lâyıkıyle işletilirse millî kültürümüz için büyük bir potansiyeldir. Edebiyat sâhası için hal-i hazır durumu özetlemeyeceğim. Ancak senelerini kültür sâhasında faaliyete vermiş bir insan olarak, günümüzde gerçekten eli kalem tutan insanların ne kadar az olduğunu biliyorum. Yetmiş senedir ne geleneğimizdeki edebî branşlarda, ne de Batı tarzı edebî sâhalarda büyük isimlere sâhip olamadığımız ortadadır. Burada istisnaî birkaç isimden beni mâzur görmelerini dilerim. Çünkü edebiyat bir birikim, görgü, terbiye işidir, Bizde ise edebiyâtımızın alt yapısını teşkil edecek hemen hemen bütün eserler, kütüphânelerde el yazması olarak himmet beklemektedirler. Yâni edebiyâtımızın büyük bir kısmı bizim için hâlâ meçhuldür. Hemen hemen büyük ölçüde potansiyel imkân sayılabilir. Bu sâhada Batı’dan ve İslâm âleminden kalbur üstü denilebilecek eserlerin dilimize kazandırılması şüphesiz faydalı olacaktır. Edebiyat sâhasında bugüne ve yarına yönelik olarak en çok işimize yarayacak şeyin, temel eserlerdeki, büyük divanlardaki düşünce, inanışı değerlendiriş mekanizmalarının yâni arka plânların açığa çıkarılması ve insanlarımıza tekrar kazandırılması olduğu kanaatindeyim. “Dîvan Edebiyâtı”, “Saray Edebiyâtı” gibi aşağılayıcı suçlamalarla, böylesine büyük millî hazînelerin ve seviyeli sanatın gözardı edilip, bundan kaçınılmasını hiç bir îzahla kapatılamayacak ölçüde (haydi kasıt demeyelim) bir hatâ olarak görüyorum. Târih ve millî şuur konularındaki çârenin de hakîkatlerin gizlenmemesi olduğunu söylemek kâfidir. Temennîmiz îlim adına siyâset yapılmamasıdır. Halk noktasından kültürünü ve târih gerçeklerini bilmek, o şuurun alt yapısını teşkil edecektir. Fakat devlet adına düşünmek söz konusuysa, en güçlü devlet, en haklı ve gerçek bilgiler ile millî değer ölçüleri üzerine binâ edilendir. Şahsen bu devletin yetiştirdiği bir insan olarak devletimi çelişkiler yumağı hâlinde görmekten azap duymaktayım. Kanaatime göre devletimiz, binlerce sene bu medeniyetin yaşamasını ve gelişmesini sağlayan temel değer ölçülerini ve siyâsî imkânlarını göz önünde bulundurmakla, hem halkıyla barışacak hem de bunun ötesinde çok şey kazanacaktır. Hâlihazırda devletimiz için milleti, milletimiz için de devleti birer büyük potansiyel olarak duruyor. San’at bahsine gelince. Nasıl millî bir düşünce sistemine ihtiyaç varsa, san’at bahsinde de bir estetik anlayışına ihtiyâcımız vardır. Bir mûsıkî nazariyâtımız, Türk mûsikîsinin felsefesi yapılmamıştır. Kezâ mîmârî aynı durumdadır. Gerçi bu hâlin sebebi, Cumhuriyet târihimizin büyük bir kısmında millî san’atlarımıza konulan yasaktır. Bu yasağın uzantıları günümüzde de ne yazık ki yer yer devam ediyor. Bunlar süratle temizlenmelidir. Millî san’atlarımız bir bütün hâlinde ve ciddiyetle ele alınmalı, ilmî tedrîsâta kavuşturulmalıdır. Artık okullarımıza Türk mûsıkîsi dersi konulmalıdır. Artık mimarlık fakültelerimizde Türk mîmârîsi ve şehirciliği bölümleri açılmalıdır. Artık toplu konut inşaatlarında Türk toplum değerlerini hiçe sayan uygulamalar terk edilmeli ve kültürün mekânla ayakta kalabileceği fark edilerek, millî motîflerin tatbîkî mecbûrî hâle getîrilmelidir. Çünkü hayat mekânda geçiyor. Hayat tarzımızı mekân tâyin ediyor. 40 m2’lik konutlarda misafirperverlik hasleti yaşanamayacağı gibi, insanları yalnızlığa mahkûm eden sinsi doğum kontrolü hesapları da görülmelidir. Son olarak Hukuk bahsine temas etmek istiyorum. İşte bu konu hâdisenin püf noktasıdır. Çünkü somut mânâda hukuk; hayâtı her ânı ve her cephesiyle kuşatan, târif eden, tâyin eden, arasıra taltif etmekle berâber mecbur eden, mahkûm eden bir mâhiyet taşımaktadır. Günümüzün devletleri hukuk devletleridir. Böyle olması da şarttır ve hukukun yaptırım gücü vardır. Dolayısıyla diğer bütün konularda söylenecek sözler hukuk plânında ifâdesini bulmadıkça gelip geçici rüzgarlar olmaktan başka bir sonuç veremezler. Pekâlâ Türkiye’nin hukuk meseleleri ne durumdadır? Bendeniz bir hukukçu değilim. Elbette hukûkun ehemmiyetini farketmek içîn hukukçu olmak gerekmez. Hepimiz Türkiye’deki hukuk sisteminin hangi garip usullerle teşkil edildiğini biliyoruz. Elbette bugün beynelmilel hâle gelmiş temel insan hakları gibi konular hukuk sistemimize zemin teşkil etmelidir. Dünyânın bu sâhada ulaştığı değerlere sırt dönülmemelidir. Ancak şu da unutulmamalı ki 20. asrın başına kadar binlerce sene ve yüzün üzerinde devlete hukuk kurma imkânı vermiş olan Türk millî kültürü, bu asırda hayâtiyetini devam ettiremeyecek bir acz içinde değildir. Batılılaşma siyâsetinin getirdiği tepeden inme tercihle yapılan iktibaslar büyük sıkıntılara yol açmıştır. V. asırda târih sayfaları arasına gömülen Roma’nın hukuku, 20. Asırda sayısız kavmi bir arada barındırmasını becermiş ve asla dînî bir hukuk olmayan (çünkü bu iddiâ ile dışlanmaktadır) Osmanlı hukûkuna tercih edilmiştir. Aslında İslâmiyet bir devlet telkin etmemektedir ve formları belirlenmiş bir “İslâm Devleti” modeli yoktur. Bizdeki devlet geleneği ve terbiyesi TÖRE’den neşet etmektedir ve Osmanlı devleti bir TÖRE devletidir. Bu noktada Osmanlı’ya sırt dönmek, aslında TÖRE’ye, yâni Türklüğe sırt dönmek mânâsındadır.Batı’dan iktibas edilen T. Cezâ hukûku’nun kırksekiz defâ meclis’te tâdîlâta uğradığı, geçen sene Kubbealtı’ndaki bir açık oturumda sayın Ord. Prof. Dr.Sulhi Dönmezer tarafından dile getirilmişti. Onun iddiâsı bu kadar tâdîlattan sonra bunların millîleştiği yönündeydi. Fakat şöyle düşünmek de mümkün değil mi: . Bu kadar, tâdîlâta uğrayan bir sistem, hâlâ insicamlı kalabilir mi? Sistemliliğinden söz edilebilir mi? . Elli senede kırksekiz defâ tâdîlâta uğrayacak kadar bozuk bir sistemin mesuliyeti kimin omzundadır? . Bu bozukluluklar sebebiyle nâ-hak yere mâğdur edilen insanların ve muhitlerin dramları bu gün nasıl çözülecektir? Bu vebâlin altından kimler nasıl kalkabilecektirler? Hâsılı hukuk sistemimiz behemehal kendi insanlarımızın değer ölçüleri göz önüne alınarak düzenlenmelidir. Aksi hâlde millî enerjimiz daha nereye kadar boşa akıp gidecektir? Bu nehir kendi yatağına çevrilmelidir. Şer’iyye sicilleri, kânun-nâmeler, fermanlar, buyruk ve buyrultular, emir-nâmeler ve daha benzeri arşiv vesikaları neşredilmeli, millî hukuk tarihimiz artık ortaya konulmalıdır. Hukuk fakültelerimizde millî hukuk kürsüleri de artık lütfen açılmalıdır. Yâni millî kültürümüz bütünüyle bir potansiyeldir ve en ciddî engel ise resmî tutumumuzdur demek gerekiyor. İlginize, sabrınıza teşekkür ediyor, hepinizi hürmetle selâmlıyorum.





Tük İllerinde Türk Hasreti

Sait Başer, “Kubbealtı’ndan Türkistan’a (Türk İllerinde Türk Hasreti)”, Kubbealtı Akademi Mecmuası, Sayı:4, İstanbul, 1990, s.68-70.

Geçen Yirmisekiz Ağustos-Altı Eylül (1990) târihleri arasında, on gün süren bir Özbekistan-Azerbaycan seyâhatine katıldık. Türk Dünyâsı Araştırmaları Vakfı’nın Prof. Dr. Turan Yazgan başkanlığında tertiplediği bu gezi, katılan yüzaltmış birbirinden değerli ve güzel insan üzerinde önceden hesaplanamayan izler bıraktı. Sevgili ve bilgili rehberimiz Halil Açıkgöz ‘ün üstün gayretleri ve tükenmez millî heyecânından doğan hizmetleri arasında geçen ecdad topraklarındaki bu on gün zarfında, gâhi yüksek voltajlı sevinçler, gâhi kahreden hüzünlerde içimiz içimize sığmadı, dolduk dolduk boşaldık. Semerkant, ,Buhara ve Bakü, cedlerimizin bürün varlıklarını sebil sebil akıttıkları birer Müslüman-Türk şehri olarak târîhi ve mânevî havalarıyla bizleri öylesine içlerine alıverdiler, hasretle yavuklusuna koyun açan âşıklar gibi bütün güzelliklerini ayaklarımızın dibine serdiler ki, sevgili yol arkadaşım Yağmur Tunalı’yla bir sohbette söyleştiğimiz gibi anlatmakla anlaşılmaz ve hakîkaten görenlerle görmeyenler bir olamaz. * * * Çocukluğumuzdan beri târihe dayalı bilgiler çerçevesinde, hemen her medeniyet hamlemizin arkasında fonu teşkil eden, efsânelere karışmış bir Semerkant bize hayaller, rüyâlar ülkesi gibi gelirdi. İmam Mâtufidî’den beri Türk’e İslam mayasının çalındığı bu ata şehrinin hâlâ Türk-İslam hüviyetiyle kalabileceği doğrusu aklımıza gelmezdi. Halbuki gözlerimizin önüne serilen bu mübârek ve mahzun belde âdetâ: “Ben Bursaların, Konyaların, Üsküplerin, Kerküklerin, Erzurumların atasıyım. Onca senelik îmansızlar talanına rağmen bir hârabemle bile geçmişimdeki muhteşem medeniyete şâhitlik edebilirim. En zengin fikir ve îman devirlerinin beşiği olduğunu gösterebiliri” der gibiydi. Nitekim sanat târihinde Türk sanatını yok farzeden Batılıların literatürlere almadığı her biri bir şah eser olan Timur’un Cuma Mescidi, Hoca Ahrar Külliyesi, Hz. Hızır Camii, Uluğ Bey Rasathânesi, Bibi Hatun Külliyesi… gibi âbidelerin her biri, eğer biz azcık sanattan anlıyorsak cihan değer millî hazinelerdi. Sonra Buhara’ya geçtik. Semerkant Buhara arasındaki engin bozkırda kolhozlaştırılmış Türkmen köylerinde yalınayak dolaşan Türkmen kızları ve çocukları gözlerimizin önünden acı sahneler şeklinde akıp gitti. Zerefşan ovasında hasbelkader karşımıza çıkıveren ayakta kalmayı becerebilmiş bir kervansaray taç kapısı, bu yoksulluk karşısında zengin ve sırlı devirlerinin destânını dinleyecek hikmet ehli gönüller arar gibiydi. Semerkant’taki taş ve çini saltanatına nazîre yaparcasına Buhara’da ahşap malzemeyle yaratılmış, asırların ötesinden mesajlar getiren âbideler karşısında sarhoş olmamak kabil miydi? Buhara’nın aynalı (simetrik) Çifte Medresesi, Âli Mescidi, zümrüt mavi kubbeleri… Hele hele Semerkant’taki Emir Buhârî Külliyesi’nin can yoldaşı gibi Buhara’nın mânevî sâhibi Şâh-ı Nakşıbend Hz. nin türbesi, dergâhı… Bir yaralı yürek gibi, kendi yurdunda esir düşmüşlüğün ıztırâbına rağmen, varlık zamanlarının el açıklığını bağrından fışkıran asmaların iri salkımlarıyla, ziyaretçilerine gönlünü verircesine uzatarak devam ettiren Hz.Nakşıbend’in dergâhı, etrâfındaki günlük hayâtın çelimsiz Özbekler’i ile her bakımdan kavrukluğun tezatları içinde görünüyorlardı. Özbekler Türk’tü, Özbekler Müslümandı. Amma Özbekler Türkistan’ın orta yerinde yirmi küsur milyon nüfuslu dev bir kütle olduğu için bütün Türkistan’ın kıyâmında çekinen düşman onlar öyle yüklenmiş, öyle uyuşturmuş, öyle ezmiş, öyle sömürmüş ve en fenâsı öyle bir câhil bırakmıştı ki!.. Aynı zamanda Özbekler fukarâ, Özbekler yaşama şevklerini yitirmiş, Özbekler duygularını kaybetmek üzere idiler. Ama düşman ne tür fitne çıkarırsa çıkarsın, kendisini uyaracak şuurdaki Ahıska (Mesket) Türkleri ile arasına ne kadar ihânet tohumları ekerse eksin, Özbek Türkleri bir yandan da uyanıyor, bu oyunları temelinden söküp atacak bir “BİRLİK” hareketine yöneliyorlardı. Biz oradaki Birlik liderlerinden bu cephenin daha şimdiden bir milyon üyesi olduğunu öğrendik. Mevcut Özbek Komünist yönetiminin mensupları bu uyanıştan çok korkuyorlardı. Kendilerinin itaatini sağlamak için önlerine rejimin koyduğu imkânları elden kaçırma korkusuyla milletlerine ihânetlerini sürdüren bu kadrolara rağmen, çevrilen dolaplardan şuurlu Birlik lider kadrosunun haberli olduğunu görmenin iç huzûruyla Bakü’ye uçtuk. Bakü’de havaalanından îtibâren coşkun Azerbaycan Türkleri ile sarıldık. Bir çoğumuz Semerkant ve Buhara’nın aksine, insanların sınırsız sevgisine karşılık verebilme uğruna şehri gezme fırsatı bile bulamadık. Öylesine canlı, istekli, şuurlu idiler ki!.. Büyük bir millet olduğunu iliklerine kadar hisseden böyle bir insan topluluğuna yeryüzünün başka bölgelerinde rastlanır mı bilmem…. Keşke buralardaki millet olma şuurundaki diriliğin onda biri bizim yurdumuzda da bulunsaydı diye hayıflandığımızı îtiraf etmek mecbûriyetindeyiz. Keşke olsaydı… Herhalde Türkiye şimdi bulunduğu yerin çok ilerilerinde bir seviyeye kavuşur, dosta düşmama karşı başımız yerde olmazdık. “Şimdiye kadar nerelerdeydiniz?” zehir gibi sistemlerine de alnımız ak cevap verdik. Bakü çevresindeki bir gecekonduya, ısrarlı, gönülden dâvetleri yüzgeri etmemek için gittiğimiz vakit, daha kapıda şerefimize (tabiatıyla şahsımızda Türkiye ve Türklük şerefine) kesilen kurbanlar, asla ücret kabul ettiremediğimiz taksi şoförleri, sokakta “Merhaba” dediğimiz her insanda hemen hemen üniversite mensuplarında yâhut muhâlif liderlerde gördüğümüz millî şuura denk bilgi ve heyecan… Yurdumuzda Türklüğün ayıp, hattâ suç telakkî edildiği dönemleri ve toplulukları yaşayıp gören bizlerde nasıl sarhoş edici bir saadet-ıztırap karışımı uyandırmıştır anlatılamaz!..





Tayyip Erdoğan’ın Ontolojisi

Sait Başer, “Tayyip Erdoğan’ın Ontolojisi”, Star-Açık Görüş, İstanbul, 11.07.2011

Ontoloji, felsefede diğer bütün disiplinlerin olmazsa olmaz zeminidir.

Varlık, hakikati itibariyle bu güne kadar hiçbir filozofun üstesinden geldiği bir konu değil. Dolayısıyla “ontos=varlık”a dair her türlü bilgimiz bir inanma temelinde, bir kabul üzerinde biçimlenmektedir. Bu kadar izafi bir konu olsa da “ontik algı” hem bilgi, hem ahlak, hem estetik hem de metafizik konuların tamamını ilzam eden, belirleyen bir ilk adım niteliği de taşır. Dolayısıyla çeşitli sanat, bilgi ve ahlak ekolleri, esas itibariyle geri plandaki, üzerinde vücut buldukları “ontolojik açıklama” bağlamında meşruluk kazanırlar.

Ontosa dair görüşün önemi, düşünmenin kaçınılmaz başlangıcı olarak bize Seyyid Nesimî’nin bir beytini hatırlatır:

İbtidalar ibtidadır ibtida,

İbtidadan hasıl olur intiha!..

(Başlangıçlar daima sonun belirleyicisidirler! Son, başlangıçtan doğar, elde edilir.)

Burada uzun boylu felsefe tartışmalarına girmenin anlamı yok. Ancak felsefenin her ekolü gibi, branşlarında da dayandığı “ontik algı”nın belirleyiciliği şüphe götürmez. Siyaset felsefesi de elbette bu kuralın dışında değildir. Sayın Başbakan’ın CHP’nin ontlolojisinde problem görmesi bu bakımdan tam isabet kaydeden bir teşhistir. Özellikle varlık algısının belirleyici değeri bakımından.

Her siyasetin ‘onto’su farklıdır

CHP, 1920’lerde, 30’larda, 40’larda, kâh Durkheim’den, kâh Auguste Compte’tan, kah Mussuolini’den, kah Marks’tan esintilerle, küçük tanrıcıklar edasıyla, bir kültür ve millet yaratma hevesine kapılan ve milletimizin çocuklarının zihinlerini bilmem kaç kuşaktan beri bağlayan bir patolojik, kırk yamalı bohça zihniyeti temsil etmektedir. Toplumunun diline, dinine, örfüne, sanatlarına, hukukuna… muhaliftir. “Halka rağmen” halkçıdır, “tarihe rağmen” milliyetçidir, “Türk devlet geleneğini tahrip ederken” devletçidir, “milli ahlâk”ı buharlaştırırken, bürokratik oligarkları marifetiyle bir muhtevadan boşaltılmış toplumsal hayat önermektedir. Düşmanı Batıdadır ama o düşmanını Doğu’da arar…vb. Hiçbir zaman anlamamıştır ki, farklı ontosların siyaset felsefeleri de farklı olur. Farklı varlık algılarının bir arada bulunması halinde, içlerinden biri kazanıncaya kadar aralarındaki amansız mücadele bitmez, tükenmez. Osmanlı’nın Vahdet-i Vücut ile Vahdet-i Şuhut’un ontik ilkelerini birlikte yaşatma çabası, Eş’arî ve Mâturîdî itikatlarındaki ontik zeminleri koyun koyuna tutma hayali nasıl kendisini tükettiyse, bu CHP’nin yamalı bohça ontolojisinden de ancak bir tükeniş çıkacaktır.

Bundan zerre kadar şüphe yoktur.

Tabii konuya bazı dış mihrakların Türkiye’ye zaman kaybettirme, enerjisini tüketme stratejileri bağlamında daha anlamlı açıklamalar bulunabilir!.. Ancak burada önemli olan, Ankara’dan milletin yüzüne yüzüne “demokratik, halkçı” vs… söylemlerle nutuk irad edenler değil. Onlara hala yüzde 20 lerde de olsa inanabilenler…

Ancak ve ancak bizim derdimiz CHP değil!

CHP- Ergenekon- Demirel ekibinin ortak şaheseri olan Meclis’teki yemin boykotu kararı, iki ucu kirletilmiş değnek örneğini hatırlatıyor. Yapabilecekleri hiçbir ileri hamle kalmadığı için buldukları bu (güyâ) çözüm formülü, onları Meclis’ten toptan tardeden bir sonuç veriyor ve sistem, yüzyıldır yok etmeye çalıştığı Türkçü ve İslâmcı geleneğin parlemento grupları tarafından yürütülür hale geliyor.

CPH’nin bünyesi zayıf!

Mahpus vekilleri Meclis’e getirip yemin ettiremeyince kendileri de etmeyeceklermiş; ama Sayın Kılıçdaroğlu’nun bir beyanına bakılırsa, yemin etmeden de vekillik yapabilirlermiş!..

Yemin metnindeki değerleri hiçe sayan bir CHP!!! Alın size bir “ontik problem” daha!

Bunların bu problemden rahatsız olmamaları ontolojilerine paralel bir ahlâk taşımalarındandır.

Tek çözümleri, Sayın Başbakan’ın onları kurtaracak hamle yapması!

Lisan-ı hal ile diyorlar ki; “Yeni çıkılmış bir örnek genel seçimin sonuçlarını çürütelim. Millete zehrimizi akıtmaya devam edelim istiyoruz; ama atak yapacak halimiz yok! biz bir intihar gösterisiyle size blöf yapalım. Bize bunun için fırsat hazırlayın. Suçumuza ortak olun. Sonra da bir kanun çıkarıp bizi kurtarın…”

Yani Tayyip Bey, milletin her kesimine kan kusturan, milyonların vebalinden korkmayan, fail-i meçhulleri önemsemeyen; Kürd’ünden Türk’üne, Alevî’sinden Sünnî’sine topluma asla saygı duymadan, toplum mühendisliğinde ısrar eden… Daha vahimi, bizzat Sayın Erdoğan’a sayısız suikastler hazırlamış ekiplere şemsiye tutanları affederse, o da kendi ontolojisini reddetmiş olacak ve millet de onu affetmeyecektir.

Bunları kurtarmanın ne kadar vahim bir mahiyet taşıdığını anlamak fazla da güç değil.

1950’de seçimleri kazandıkları vakit, merhum Menderes’in: “Devr-i sabık yaratmayacağız” deyip, CHP’nin tek parti dönemlerindeki zulümlerini görmemezlikten gelmekle ne kadar büyük bir siyasî gaf yaptığı tarihe mal oldu!.. Bedelini, 1960’ta, o CHP, Menderes’e ödetti. Ödetti de ceremesini bütün milletçe halâ yaşadığımız Ergenekon belâsının kökleri de ta o günlere kadar iniyor.

Benzer bir hatayı bugün Tayyip Bey tekrar edecek olursa, milletin ahının altından kalkamaz.

Böyle bir hata da Başbakan’ın ontolojisini bozar!





Bir Muhasebe Denemesi

Sait Başer, “Bir Muhasebe Denemesi”, Türk Yurdu, C.VIII, Sayı:.3, Ankara, Nisan 1987, s.47-48.

Türkler, eski dinleri olan vahdâniyetçi Töre sâyesinde, İslâmiyet’i kabul etmeden çok daha önce millet kıvâmını bulmuş, diğer kavimlere nisbetle yüksek bir kültür meydana getirmiş, tevhid ve devlet terbiyesi kazanmış bir topluluktu. İslâmiyet’le birlikte millî cevherini mütekâmil tevhidî mâniyle kaynaştırmış, asırlar içinde şâhikasına eriştiği bir millî terkip ortaya konmuştu. Bu terkîbin siyâsî, sosyal, askerî… vb. sâhalara hitap eden mükemmel unsurları vardı. Bu olgun medeniyetiyle Türklük, dünyânın mihver kavmi olmak vasfını çağlar boyu korudu.

Derken zaman geçti devir değişti. Rönesans, sömürgecilik faaliyetleri, matbaanın keşfi, sanâyi inkılâbı ile dünyâ güç dengelerinde ağırlık merkezi Batılı milletler lehine yer değiştirdi. Osmanlılar’ın elit tabakası haşmet asırlarının rehâveti içinde bu kaymayı uzun müddet görmek istemedi, göremedi. Zâten mevcut sermâyesiyle birkaç asır idâre edilebilecek birikimin sâhibiydi. Fark ettiği zaman ise maalesef vakit geçmiş, mesâfe çok açılmıştı. Öyle bir noktaya gelindi ki, artık mevcut sermâye ile idâre edilemezdi.

Ve Türklük daha başka asırlık sebeplerin de ilâvesiyle 20. YYbaşında vatan coğrafyasından siyâsî, idâri ve askerî yapısına, sosyal bünyesinden dînî yaşayış ve îman anlayışına kadar uzanan topyekûn bir değişme, parçalanma dönemi yaşadı.

Bu zaman zarfında münevverler, devlet adamları türlü arayışlar içine girdiler. Silkinme, kendine gelme yolunda muhtelif çâreler teklif ve tatbik ettiler. Fakat devlete ve millete nefes aldırmayan darbeler fâsılasız devam etmekteydi. Tatbik edilen formüller, umûmiyetle yetersiz veyâ isâbetsiz çıktığı için sâdece buhrânın çapını büyüttü.

Yakın târihimize ihânetleri hesâba katmadan bakarsak, dünyâ kavimleri arasında belki de yaşama ve hareket arzusu en güçlü milletlerden olması sebebiyle, Türklüğün bu muazzam buhrânı yenmek için her türlü yolu deneyen, hattâ kendini inkâr etmeyi bile göze alan nesiller, tâlihsiz bir aydınlar zümresi yetiştirdiğini görürüz.

Her ne hal ise… Bu son devrimizi anlayıp anlatmak yolunda çok söylenti yazıldı. Netîcede, âdetâ bir yeniden oluş arzûsuyla Cumhûriyet hayâtına geçtik. Fakat Cumhûriyet nihâyet bir rejimden ibaretti. Meselelerimiz o geldi diye silinip gitmemişti.

Devrin idârecileri kat kat buhranları atlayıp yeniden yürüyebilmek için iki ana politika tâyin ettiler. Birincisi bir uzun sulh devri açıp toparlamak için zaman kazanmak, ikincisi de katılaşma ve donmalar sebebiyle dinamizmini yitirdiği düşünülen klâsik usûlleri, fikir ve müesseseleri devre dışı bırakarak milletin saf cevherine meydan açmaktı.

İki plânda Cumhuriyet’in getirdiği sulh devri açmak fikri gerçekleşmiş, asırlardır üst üste yığılan felâketler zinciri kopartılmıştır. Atatürk’ün “Yurtta sulh cihanda sulh” vecizesinde ifâdesini bulan bu sükûnet devri sâyesinde kemiyet bakımından son iki asrın Osmanlısı’na kıyasla Türkiye bugün nüfus sayısı, askerî ve iktisâdî güç ölçülerine göre daha iyi durumdadır. Fakat aynı yükselişi keyfiyet noktasından göremiyoruz. Gerçi Osmanlı’yı aştık; ama bu arada diğer milletlerin araya giren iki cihan harbine rağmen gerçekleştirdikleri hızlı ilerlemeye yetişemediğimizden, dünyâ sıralamasında muhtaç miller hânesinde yer aldığımız gibi, îtibar ve güç bakımından mütemâdiyen alt sıralara doğru kaydık durduk.

Cumhuriyet’in ikinci ana politikası: Geçmişten gelen, verimlilik ve canlılığını yitirmiş müesseselerin lâgvı yanında, klâsik usûlleri terkederken düşünce ve yaşama biçimimizde gerçekleştirilen değişiklikti. ”İnkılâpçılık” prensibi bu maksatla konmuştu. Böylece millî cevherin kabiliyetleri Batı kültür ve metodları içinde devreye sokulacaktı. Hedef, “Muasır medeniyet seviyesinin üstüne çıkmak” tı.

Çünkü devrin yöneticileri, târihimizdeki muazzam Türk başarılarının kaynağı saf millî cevherdir inancını taşıyorlardı. Belki de gerçekten öyleye idi. Ne var ki bu düşünce yeterince tahlil edilmedi. Edilemezdi de. Zîrâ devlet kendisini en kısa zamanda Osmanlı’dan tecrid etmek hedefini koymuştu. O günlerdeki moda fikirlerin ve mutlaka basacakları bir zemîne muhtaç olan yeni ricâlin tesiriyle zihinler Orta Asya’ya açıldı.

Bugün bile özlenen kıvâmı bulmuş sayamadığımız Türklük araştırmaları, o zamanlar değil eski Türk târihini, henüz yakın devirleri dâhi lâyıkıyle anlaşılır biçimde ortaya koymamıştı. İlim adamlarımız bu tâkatsizlikle kadim târihimiz hakkında ortaya unsurları tebellür etmiş bir medeniyet koyamıyor; ancak silinmesi imkânsız büyük başarıları tekrarlayıp duruyorlardı. Bâzı devlet ricâlimiz Medeniyet bahislerini müphem, başarıları net gösteren bir manzara çiziyordu. Dolayısıyle başarılar sâdece saf millî cevherin eseri bilinmekteydi. Son devirlerdeki geri kalmışlığımız da bu cevherin türlü mekanizma ve müesseseler eliyle âtıl hâle getirilmesine bağlanmıştı. Bu mantığın tabiî neticesi şu oldu: Eğer o cevhere yeniden meydan açılırsa târihteki muazzam başarılar tekrarlanabilir!

Bu düşünce, dayandığı niyet îtibâriyle güzel sayılabilirdi. Ama kalkınma ve ileri Batı ülkelerinin seviyesini bulup geçmesi beklenen saf millî cevherin, ancak tabiî yapısındaki aktiviteyi ortaya çıkaracak, bu yapıya uygun bir millî felsefenin ölçüleri içinde hamle yapabileceği, verimli olabileceği fark edilemedi. Yâhud göz ardı edildi. Gerçi asırların getirdiği ruh ve vicdan formasyonunu terk etmenin bir takım rahatsızlıklar doğuracağı tahmin edilmişti. Umuldu ki, hızlı kalkınmanın ve uzun savaşların kesilmesinden dolayı ortaya çıkacak barış devrinin nîmetleri bu sıkıntıları giderir.

Halbuki târihte iz bırakan hiçbir başarımız görünen yüzünden ibâret değildir. Maddî ve mânevî zaferlerimizin gerisinde köklü bir fikirler, idealler ve zevkler manzûmesi vardı. Bu zemine dayanarak kurulmuş müesseseler mevcuttu. Müesseselerimizin dayandığı inanç, fikir, haslet ve idealler ise behemehal milletimizin fıtrî, tabiî yapısı ile yönelişleriyle hem-âhenkti.

Yâni neticede başarı gene millî cevhere âitti; ama ancak müesseseleşme, teşkilâtlanma sürecinden geçtikten sonra. Millî cevher’in evsâfı ve müesseseleşinceye kadar geçtiği merhaleler dikkatle incelenip sisteme bağlanmalı ve yeni bir devre girerken bu hususlar göz önünde tutulmalıydı. Böyle yapılmadan maalesef ne umulan kalkınma ne de rahatsızlıkların giderilmesi mümkün oldu. Bilâkis başlangıçtaki rahatsızlıklar giderek müzmin bir sosyal yara hâlini aldı. Siyâsî sâhada sağlanan devlet sulhü bile iç yapıdaki kaynaşmalar yüzünden sık sık bozuldu. Üstelik siyasî ve sosyal sâhadaki çalkalanmalar aydın zümrenin bir bölümünde bâzı yeni arayışların doğuşunu hazırladı. Başlangıçta inkılâpçı görünen bu zümre zamanla ihtilâlci, tahripçi, anarşist, materyalist; bir başka zümre de koyu mutaassıp grupçuklara dönüştü.

Bugün Türk fikir hayâtında uzun süredir görülen inişli çıkışlı, zikzaklı ve bulanık gidiş nispeten durulmuştur. Hazır akl-ı selîmi hâkim kılma gayretleri sürerken, yaraları kaşımaktansa meselelerimizi sükûnetle ve ilmî zeminlerle ele almak daha doğrudur.

Lâkin toparlama sürecinin hayli uzadığını, artık millette sabırsızlık alâmetleri göz ardı etmenin büyük hatâ olacağı da ortadadır. Sabırsızlık mutlaka baş kaldırma şeklinde anlaşılmamalıdır. Kitlelerdeki umûmî derbederlik, idâre karşısında îtimatsızlığın artması, değer ölçülerine ve kendi kültürüne saygının azalması gibi davranışlar ileride büyük sosyal çöküntülere yol açacak mühim işâretlerdir. Temsil ettiği halkını çürüten bir devletin ne işe yaradığını sormak ise tabiî bir haktır.

Mâdem insanlar gibi milletlerin davranışlarında da bir takım ihtiyaçlar, insiyaklar, fikir ve inançlar müessirdir ve konan büyük hedefler ancak o hedeflere mütenâsip moral güçlerle gerçekleşir, o halde hem insanımız ve aydınımız, hem de devletimizin hareketlerinde yüksek fikirlere dayanmak şartı aranmalıdır.

Şahıslar fânîdir. Bizce Türk, hâlâ ve ancak devletiyle ayakta durabilir. O sebeple düşünen Türk insanı; milleti, târihi, fikir hayâtı, kültürü, îman hayâtı üzerinde ciddiyetle durmak; devletinin, dolayısıyle milletinin varlığını sağlama almakla mükelleftir. Bizim ölçülerimize göre devlet münevver demektir. O halde münevverlerimiz arasındaki iştirak noktaları tespit edilmeli, millî varlığımız hakkındaki kanaatleri toplamalı, bu tespitler ışığında milletimiz ve insanlık âilesi önünde yeni bir tez ile çıkılabilmelidir. Çünkü artık insanın belli bir tipi, misyonu yoktur. Vardı! Kaybolmuştur. Ve münevverimizin fikir ve îman zemîninin tesbiti, aslında insanımızın alâmet-i fârikasının ortaya konması demektir.

Ancak bu sâyede ve böyle bir zeminde cesâretle îmâl-i fikr edilebilir. Türk münevveri böylece kendi insanına yeni, orijinal, uygulanabilir; insana, cemiyete, çağa, mukaddeslere ve târihe ters düşmeyen düşünceler üretebilir.

Aksi takdirde üçüncü, beşinci sınıf bir kavim olarak, birbirini çelmeyen müessese ve fikirler içinde yaşamak bizim bitişimizdir. Bu mânâda bir fikrî çalışma millî insan tipimizin ortaya çıkmasını sağlayacağı, insanımıza yeniden yaşama gücü kazandıracağı kadar, aynı zamanda âlemşümûl bir değer de taşıyacaktır. Çünkü böyle bir yeni senteze bütün insanlık ihtiyaç duyuyor.





Dünyada ve Türkiye’de Kitle Kültürü

Sait Başer, “Dünyada ve Türkiye’de Kitle Kültürü”, Doğu Türkistan’ın Sesi, Sayı:26, İstanbul, 1996, s.27-28.

Tarihin her devrinde kültürü yenileyen, üreten bir seçkin zümre bulunmuştur. Geniş kitleler mevcut değer yargılarına uymakla mükellef olmuşlardır. Üretilen kültür değerleri bazen hukuk, bazen din, musıkî, mimarî, askerî alanlara ait olabilir. Günün şartlarına göre ihtiyaçlar doğdukça ortaya çıkan hayat boşlukları böylece doldurula gelmiştir. Halkın günlük, sâde yaşayışı içinde başa çıkamayacağı şeyleri bazı üstün kabiliyetli kimseler çözerler. Tabiî seçkinlerin hayat standartları ve kültür ihtiyaçları daha seviyelidir. Ama halkın gözü de bu zümrenin üzerindedir, üretilen seçkinler kültürünü kendilerine örnek alırlar.

Bizdeki, gözünü prenseslere diken Keloğlan masalları, 1001 Gece Masalları bir bakıma bu kültür intikaline örnek alınabilir.

Burada bir hususu aydınlatmamız gerekiyor.

Tarihte de yönetici zümrelerin (ki seçkinler, genellikle bu zümre veya çevresinde oluşmaktadır.) geniş kitleleri kültürel bağımlılık meydana getirerek yönetime bağlamakla beraber, halkı tek tip insanlar yığını haline dönüştürdüklerini söyliyemeyiz. Tabiatıyla hakim zümrelerin kayıtsız şartsız bir güce ulaşmak istemediklerini de söylemiyoruz. Ne var ki günümüzdeki imkanlar ve insanların kontrolünü sağlayan mekanizmalar hiç bir devirde şimdiki ölçüde gelişmemişti. Bilgi hiç bir zaman günümüzdeki derecede silaha dönüştürülmediği gibi, enformasyon dışı insanların köleleşmeleri de bu ölçüde netleşmiş değildi.

Ayrıca artık hâkimiyetin alanları değiştiği gibi, anlamı da değişmiştir. Eskiden yalnızca askerî ve siyasî anlam taşıyan bu kavram, 19 – 20. yüzyılda daha bir ağırlıkla ekonomik anlam kazanır, askerî ve siyasî hâkimiyeti sağlamanın yolu ekonomik üstünlük kurmak şeklinde kavranırken, şimdi bu kavramın da yeni gelişmelere uğradığını görüyoruz.

Artık ekonomik çıkarların devamlılığı, kültürel üstünlük yanında bilgi tüketim üstünlüğüne de dayanmaktadır. Buradaki “üstünlük”, teknoloji ve iletişim imkânlarının kullanılmasıyla sağlanmaktadır.

Kültürlerin birbirlerine üstünlüğü esas itibariyle tartışmaya çok müsait bir konu olup, tamamıyla izâfîdir. İnsanın saadeti nerede ve nasıl bulduğuna bağlıdır. Ancak psikolojik açıdan telkine açık yaratılıştaki ademoğluna sürekli ve yaygın telkinlerle sun’î ihtiyaçlar kabul ettirilebilmektedir. Dolayısıyla ortalama insana günümüz teknolojisinin iletişim imkanlarıyla ne düşüneceği, nasıl hissedeceği, hatta nelerle mesud olacağı öğretilmektedir. İşte kitle kültürü dediğimiz şey böylece teşekkül ediyor. Elbette ki, bir nevî insan ruhunu uyuşturarak varılan bu sonuç gerçek mutluluk değildir. Derinden derine huzursuz insanlar, Cengiz Aytmatov’un tabiriyle beyni iptal edilip sessizleştirilen mankurt tipine dönüşmektedir.

Bu noktada, tarihin, milletleri yöneten homojen seçkinleri yoktur artık. “Süper” imkanlara hükmeden, evrensel hakimiyet için ne gerekiyorsa onu yapan ve asla insanî ölçü tanımayan uluslararası çaplı güçler söz konusudur. Artık, tek tek parmak izine kadar orijinal yapı ve yaratılıştaki güzelim insan, ortalama ve yaygın bir “genel tip”e dönüştürülmekte, bütün ruhî melekeleri zincirlendiği için kitle kültürü dediğimiz sun’i bir kültür havuzu içinde yorumlanabilmektedir.

Tüketime yönelik sıradan bir araçtır artık insan. Sanatın uyarıcılığı da törpülenerek, hemen her türü bu maksada göre hizmet için yeni anlamlar kazanmıştır.

Bilim ise ancak astronomik sermayeler elinde laboratuar ve deney ortamına kavuştuğu için, yukarıda zikredilen şaibeli güçler elinde kalmıştır. Ve ne yazık ki sadece belli branşlarda uzmanlaşmış, genel muhtevası yönünden cahil denebilecek elemanlar tarafından yapılmakta olduğundan gerçek bir uyarıcı değildir. Elde edilen bilgi birikimi sadece organize aktörlerce kullanılmakta ve stratejik bir silah gibi gizlenmektedir. İlim adamları da alet durumundadırlar yani.

Tarihte görülen insanî yönü tamamlanmış komple âlim ve ahlaklı siyaset adamları yoktur artık. Her şey pratik çıkarlar için kullanılabilir. Saf faziletlerin kıymeti yoktur. İlim de, kültür ve sanat da, siyâset de dâima açık veya gizli çıkarların emrindedir.

Bu konuda binlerce örnek verilebilir. Biz ülkemizden iki taze örnek verelim.

Bilindiği gibi Türkiye’nin Mayıs 1990 gündeminde Coca Cola’nın son zamları ileri sürülerek gerçekleştirilen bir tüketici eylemi vardı. Benzerlerini Batı’da çokça gördüğümüz bir kitle hareketiydi bu. Enteresan olan nokta, bu eylemin iç yüzünün ve sebeplerinin yeterince açıklığa kavuşturulmamasıydı. Halk bir kola zammından habersizdi. Zam ancak İzmir’deki boykotun gazeteler tarafından afişe edilmesiyle duyuldu. Ama kitle haberleşme araçları konuya öyle bir yerinden girdiler ve halkı tahrik ettiler ki bütün Türk halkı bu eylemi şuurlu şekilde destekliyormuş gibi bir görüntü ortaya çıktı.

Biz konuya kitle kültürü açısından baktığımızdan bu hareketin bir şirketler savaşı mı, son zamanlarda bozulan Türk-Amerikan ilişkileri sebebiyle (Cola, Sam Amca’nın sembolü sayıldığı için) ABD’ye yönelik örtülü bir uyarı mı olduğunu, Türkiye’deki ABD çıkarlarına dikkat çekmek için mi yapıldığını araştırmayacağız. Aslında araştırmaya değer, çünkü bu tür bilinçli ve organize tüketici kitle boykotları bizim ülkemizde geleneği olmayan hareketlerdendir.

O halde olan nedir?

Kola zammından evvel daha hayatî yüzlerce zammı sineye çeken bu halkın Coca Cola’ya tepkisi nasıl olmuştur?

Bizce bu bir tüketici hareketi olmayıp, basın yayın kuruluşlarının hangi mekanizmayla yürütüldüğünü kestiremediğimiz ortak yayınları sonucu ortaya çıkmış kurmaca bir harekettir. Fakat bir ölçüde kitlelerin tasvip ve desteğini arkasına almayı becermiştir.

Doğrusu telkin mekanizmasına rağmen halkın destekleme gerekçeleri de tahlile değer. Zira kazanılan kitle desteği, telkin kuruluşlarının gücünü aşmış gibi görünüyor.

Yurdumuzda orta direğin sıkıntıları hiç de eksik değildir. Toplumun yükü onların omuzlarında gidiyor. Kendi işinde gücünde sade insanların teşkil ettiği bu kitleler, organize olmak için gereken imkanlardan hatta eğitimden genellikle mahrumdurlar. Fert fert yaşadıkları hayat kavgasında yedikleri darbeler, uğradıkları haksızlıklar ve muhatap bulamamaları onlarda böyle bir şevk de bırakmamıştır. Bir tepkide bulunmak daha önemli zararlara uğramak demektir. En iyisi susup başını eğmektir.

İşte bu psikolojiyi yakalamış olan menfaat gurupları, şirketler, haberleşme organları vs… bu zemini lehlerinde kullanmak isterler. Reklâmlarda, propagandalarda bu insanların bastırılmış duygularına, bir başka deyişle tahrik edilip tatmin edilmemiş duygularına hitap ederler.

Bir şişe Cola’yı toprağa dökmek gibi son derece basit ve kolay bir eylem, bir tröstü dize getirmek, hatta “süper bir gücü ikaz” manâsı taşıyorsa, hayâtı güçlüklerle dolu kitleler,sıkıntılarının başlıca sebebi saydıkları o süper gücü sarsacağı îmâ edilen bu eyleme neden ilgi duymasınlar? Üstelik kendilerinin bir güç olduklarını vehmetme zevkini tadacaklardır.

Ama efendim her konuda böyle bir güç birliği mümkün değilmiş!

Konumuzun püf noktası burasıdır.

Burada olayın mantığını genelleştirme gayretini boşuna aramayalım. Çünkü o sâde insanlar organizasyonun basit dişlileridir. Manivelâlar o hareketi düşünenlerin elindedir. Sadece kendi seçtikleri konularda kampanya yaparlar.

İkinci örneğimiz İstanbul Belediyesi’nin demokratik (!) bir girişimi olsun.

İstanbul’a yeni belediye otobüsleri alınarak kitle ulaşımı rahatlatılacaktır. Belediye’nin makam arabalı yetkilileri otobüslerin tipini seçer, büyüklüklerine karar verir, hangi renklerde boyanacağını bile tesbit eder ve halka dönüp sorar:

-Bu renklerle bizim tesbit ettiğimiz şu iki kompozisyondan hangisini gerçekleştirelim?

İşte kitle kültürü budur. Dünyada ve Türkiye’de…





Korku Ve Riya

Sait Başer, “Korku ve Riya”, Kültür Dünyası, Sayı:13, İstanbul, 1008, s.10-11.

Bazı akıl hastalarının karşılarına çıkan şekillere anormal manalar yükledikleri bilinir. Onlar zaman zaman bir gölgede, bir bulut kümesinde kendilerini yutmaya hazırlanan canavarlar vehmederler. Yahut bir mürekkep lekesinde akrepler çiyanlar görür, panik halinde tedbir aramaya koyulurlar. Bu tutumlarıyla da gayet sıradan, tabii oluşları kendilerine düşman edinir, hayatlarını karartırlar. Hatta buluttan gelecek yağmurun besleyeceği mahsulü göz ardı ederek, faydalı olabilecek değeri de anlamaz, dertlerine deva olacak imkân ve fırsatları tehlike vehmiyle boğup harcarlar.

Böylece hayatın ana rotası gözden ırak kalır ve o insancıklar kapıldıkları halüsinasyon anaforunda muhayyel, azap dolu bir dünyada yaşamaya kendilerini mahkum ve mecbur hissederler.

Ülkemizde devlete hakim olan psikoloji galiba budur. Maalesef kendisine yardımcı olabilecek istidatlara da aynı hâlet-i rûhiyeyi görmek istemektedir.

Osmanlılar’ın son döneminde haberleşme, eğitim, adliye, idâre vs alanlarda yapılmakta olan reformlarla, tabii bir süreç halinde gelişen dünyaya ayak uydurma gayreti, milli yapıya saygı ölçüleri içinde gelişmekteydi. Reformlar, Namık Kemal, Cevdet Paşa, Said Halim Paşa, Rıza Tevfik, Baha Tevfik, Filibeli Ahmet Hilmi, Muallim Naci, Şemseddin Sâmi, Ömer Seyfettin, Abduh, Cemâlettin Efgânî…gibi her renk ve tonda düşüncenin temsilcisiyle tenkit ve takviye yoluyla beslenmekteydi. Bu coğrafyada oluşan medeniyet, böylece bünyesine uygun yeni düşünce formlarına ulaşma cehdindeydi.

Elbette ki, medeniyetlerin büyük dönemeçlerinde her şey süt liman gelişmez. Daima suikast ihtimali bulunur. Fakat mutlakiyetçi bir rejimin fikre karşı toleransını ne yazık ki XX. Yüzyıl demokrat Türkiye’si gösterememiştir. Kayda değer mütefekkirlerinin hepsi cezaevi tecrübesi yaşamıştır. Nazım Hikmet, Said-i Nursi, Osman Yüksel, Kemal Tahir, Necip Fazıl, Nihal Atsız…işte son örnek Paradigmanın İflası’nın yazarı!

Suç kalıpları hazırdır. Sosyal devletten bahsetmek, insan hakları, tam demokrasi tezlerini işlemek komünistliktir. İşin fenası bu görüşü dile getirenlerin muhalif cenahta da aynı şekilde görülmeleridir. Sanki demokrasi, insan hakları, fikir özgürlüğü, tam bağımsızlık bunlara lazım değilmiş gibi. Keza diğer yanda binlerce senelik Töre’den beri süre gelen varlığın birliği anlayışına dayalı Tasavvuf’un hayata dönük yüzü hakkında yorum yapmak “Tarikatçılık”, hukukta milli kökler etrafında düşünerek toplumu düzenle barıştırma gayreti “Şeriatçılık”tır. Yani öcüdür. Medeniyetimizi kuran büyük geleneğin tefekkür ustası râsih imamlardan harekete geçmekse “Mezhepçilik” veya “İrtica”dır. Düzenin bu görüşü, yine muhalif cephede, sanki hiç sosyal yönü bulunmayan yönelişlermiş gibi algılanmış ve sol cephe tarafından lanetlenmiştir. Yani düzenin oluşturduğu suç kalıpları, sosyal gruplar, etnik ve dinî cemaatler indinde de birbirinin negatifi halinde vücut bulmuştur. Sol sağa, sağ sola yapıştıracağı yaftaları hazır etmiş beklemektedir. Aynı hal daha alt birimlerde de mevcuttur. Yani düşünmek can bahasıdır. Kala kala Yaşar Kemal kabalık ve sığlığını toplumun medar-ı iftiharı diye görerek niyaz haline geçmişizdir. Namık Kemal, Cevdet Paşa, Yahya Kemal gibi son devir Osmanlı aydınları ayarında kafalar yetiştiremiyoruz. Bu hal, milletin istidatlı evlatlar yetiştiremediği anlamına gelmiyor. Çürüttüğü anlamına geliyor. Düşünce ufukları Çin Seddi’ni aratır duvarlarla örülmüş bir kültür hayatından başka ne beklenebilir ki? Bu şartlarda ancak büyük riyakârlar yetişir…

Düzen öyle bir kültür siyâseti takip etmektedir ki, kendisini reddedeni, yine kendi tarif ettiği bir başka yanlışın mensubu saymaktadır. Dost da düşman da tarif edilmiştir. Manevralardaki kırmızı ve mavi kuvvetler gibi… Üçüncü şık yoktur. Bir diğer çözüme yanaşmamaktadır. “Ya bendensin, ya da benim tarif ettiğim şu şu şu vasıflardaki düşmanımsın” dayatmasında bulunmaktadır. Bu kolay düşmanla baş etmek üzere de techizatlanmıştır.

“Hâkimiyet ya ilâhî karakterlidir veya demokratik otoritedir” tarifi, bunlardan biridir.

İlâhî karakterli hâkimiyet! Kime göre? Hangi kafanın yorumu, ilâhî hâkimiyet karakterli anlayış sayılacaktır? Böyle bir şey reel değildir. Özele inersek, bir İslâm devleti modeli yoktur.

Demokratik otorite ve laik devlet! Gerçekten demokratik bir otorite olduğunu hangi dünya düşünürü ispatladı? “Din ve devlet işlerini birbirinden ayırmak” !.. Bir insan, bir yönetici inandığı doğruları, günahları, sevapları, haram ve helalleri, din ve dünyayı birbirinden nasıl ayırt edebilir? Elbette “din adamı”yla “devlet adamı”nı ayırt edilebilir; ama din ve dünya ayrımı mümkün değildir. Dini dünyadan soyutlarsanız o zaman dinin fonksiyonu nedir? Laikliğin özünde de zaten din adamıyla devlet adamını ayırt etme fikri yatar. Din adamı kavramı olmayan İslâmiyet’te, vicdan hürriyeti dinin bir rüknüdür. Gerçekte, Türkiye şartlarında laiklik bir sosyal büyü, kocaman bir “hayal kavram”dır. Tabii dürüstçe bakılırsa bu böyledir ama yöneticilere sonsuz bir keyfîlik bahşettiğinden tartışılamaz bile.

Bizim geleneğimizde insan Allah’ın halifesidir. Onun bütün sıfatlarını kullanmakla yetkilidir. Derdinin dermanını kendisinde bulabilir. O halde çareyi kendimizde, bize bu gücü bahşeden geleneğimize analitik bakmakta aramalıyız. Nakilcilik veya düzenin toplumu bölüp birbirine kışkırtmaktan başka hiçbir işe yaramayan hazır dost ve düşman kalıplarında değil!…Yasaklarla sınırlandırılmış düşünce zeminlerinde; her şeye rağmen çırpınan çilekeş ve zavallı aydınların önü açılmalı ve bu riya devri kapanmalıdır artık.

“Bu iş yanlış oldu” demiş Yahya Kemal. “Ben devleti yönetmeliydim, İsmet Paşa şiir yazmalıydı.”

-“Neden Üstad?” demişler.

-“Hiç olmazsa o zaman sadece şiir mahvolurdu” cevabını vermiş.

Üzerinde sadece Yahya Kemal’in büyük tesiri bulunduğu söylenen Ahmet Hamdi Tanpınar, o çilekeş aydınlarımızdandır. Huzur, Yaşadığım Gibi, Saatleri Ayarlama Enstitüsü, Mahur Beste gibi hatıra ve romanların; Bursa’da Zaman gibi abidevî şiirlerin sahibi olan bir büyük kıymetimizdir. Fakat yukarıdan beri anlata geldiğimiz sıkıntıların da adamıdır. Ne devletine ne halkına yaranabilmiştir. Ömrünün son günlerinde yazdığı hatıra defterinin son satırlarını şöylece bağlıyor:

“Ben maruz ve müşâhidim. Sempatilerim var. Şüphesiz İsmet Paşa’yı seviyorum, hem çok seviyorum ve beğeniyorum. Bunun dışında inkılapların taraftarıyım ve dil meselesindeki ifratlar hariç, geriye dönmek, bir adım bile istemem. Feda edemiyeceğim bir takım şeyler var: Sağlara karşı hiç olmazsa inkılapların bugünkü statüsü, Sollara karşı Türk milletinin istiklâli ve tarihî hakkı. İmkân bulsam, yaşım müsait olsa ve bir organ sahibi olsam müdafaa edeceğim tek fikir: Kalkınma ve plan. İnkılapçılardan ayrılıklarım: Allah’a inanıyorum. Fakat tam Müslüman mıyım, bilmem. Fakat anamın babamın dininde ölmek isterim ve milletimin Müslüman olduğunu unutmuyorum ve Müslüman kalmasını istiyorum. Garplıyım. Hristiyanlığın daha zengin miraslarla ve daha derinden işlendiğine eminim. Burada kendi kendimle âşikâr şekilde tezattayım. Süleymâniye’den başka garpla ölçüşecek bir iki mûsıkî eserinden başka bir şey tanımıyorum.”

Bir yandan devletin “düşman” saydığı cenaha düşmek korkusu, bir yandan toplumun yaşadığı medeniyet krizine çözüm üretmek zaruretine karşı örnek bir aydınımızın paradoksudur bu hal. Sonuç, refahına veya “evlâd ü iyâline” yenik düşenler, kendilerine verilen ideolojik kalıpları aşamayanlar ve kasıtlara karşı her şeye rağmen çırpınanlar …

Evet, bu “korku ve riya dönemi” kapanmalıdır artık.





Fark’tan Düşünce’ye

Medeniyet tarihçileri insanlığın en eski öğretmeninin tabiat olduğunu söylerler. Öğrenme-öğretme faaliyeti ise, insanın alamet-i fârikası olan akıl melekesi etrafında şekillenmektedir. Biz burada felsefe tarihinin akıl kavramı etrafındaki çetin tartışmalarına girmeyelim. Akıl, ister “apriori” (verili-doğuştan) olsun, ister İngiliz “ampristlerinin” (tecrübeci) iddia ettiği gibi “boş bir levha” (tabula rasa) diye telâkki edilsin, aslında sonuç çok değişmemektedir. İdealist filozofların piri sayılan Eflatun’dan beri muhtelif tonlarda ifade edilse de aprioriyi savunanlar, her ne kadar maddî âlemin realitesini ideler âlemi yanında hafife alsalar da, tecrübeyi yok farz edememektedirler.

Bunun en açık delili idealizmin önde gelen temsilcisi Hegel’in tarihi akıl addetmesinde görülür. Tarih esas itibariyle tecrübe kavramının en geniş bir ifadesi değil midir? Aynı şekilde tecrübecilerin bakış açısına göre zihin boş bir levha da olsa, yaşananların idraki, değerlendirilmesi ve ilişkilendirilmesi için gereken zihnî cevher Kant’ın apriorisi ile örtüşmekte görülüyor. Yani tecrübeci veya idealistlerin yaptıkları, bu açıdan öncelik tercihi noktasında farklılık taşıyor.

Bizce bu iki değer insan zihninin faaliyet ve sonuç çıkarması bakımından aynı ağırlıkta bulunmaktadır.

İnsan beslenme, barınma, savunma, cinsinin devamı içgüdülerinin meydana getirdiği ihtiyaçlar penceresinden bakarak çevresini değerlendirmektedir. Çevresindeki tabiatın sunduğu imkânlar, ihtiyaçlarıyla nasıl akort edilebilecekse o yönde bir soyutlama, kavramlaştırma, anlama, öğrenme, düşünme ve yaratma faaliyetlerini geçmektedir. Bu faaliyetler, içinde bulunduğu coğrafyaya, iklime, sosyal çevreye, (eğer varsa) değerler sistemine göre şekillenmekte ve bu faktörlerdeki değişikliğe göre de farklılaşabilmektedir.

Kutuplardan Ekvator’a kadar aynı atmosferin mensubu olduğumuz halde, mevcut ısımızla uyumlu suhûnetleri fark etmeyiz. Hava sıcaklığı vücut ısımızın altına indiği vakit derece derece soğuk kavramı, üstüne çıktığında da sıcak kavramı teşekkül eder. Anlama dediğimiz olay öncelikle bize göre farklılaşma şartına bağlıdır. Tabiata dönük değerlendirmelerimiz, okumalarımız, fark kavramının öncülüğünde gerçekleşmektedir. Okuduğumuz tabiatın kanunları en derin hayat prensibi bakımından aynı olsa da, zuhûrundaki çeşitlilik sebebiyle bizdeki fark idrakinin uyanmasına yol açmaktadır. Dolayısıyla bir kutup insanı ve toplumunun, step insanlarının, muson bölgesi insanlarının, çöl insanlarının, tropikal bölge insanlarının, dağ insanlarının… fark idraklerini bu şartlar harekete geçirir. Coğrafya, iklim, ekonomik faaliyet, tabii imkân ve tehdit algılamaları, onların birbirlerine göre farklı kültürler yaratmalarına yol açmaktadır. Vakıa okunan tabiat aynıdır. Aslında en geniş perspektiften bakıldığında, kuralları da aynıdır. Dahası birbirlerinin varlıklarının ortaya çıkması kadar, devamlarının sebebidirler. Eğer kültürler arasında bir problem varsa, geniş çapta mevzilerini koruma yaklaşımlarının eseridir. Ancak konu sırf problem aramak şeklinde değil de bir irfan alış-verişi perspektifinden değerlendirilirse, bir ortak ve büyük insanlık aklına doğru yönelinmiş de olur.

“Okuma” kavramına son yıllarda gerek Batı’da gerek İslâm dünyasında insanlığın karşılaştığı tabii ve beşerî, soyut ve somut her türlü olayı “çözümleme” ve “yeniden inşa” anlamı verilmiştir. Bu yaklaşım, insan düşüncesi bakımından önemli bir merhaledir. Okuma kavramı, fark etme, anlama-yorumlama kavramlarının bir sentezi olarak karşımıza çıkmaktadır.

O vakit okumak, fark etmek, anlamak, yorumlamak, öğrenmek ve düşünmek kavramları üzerinde bizim de durmamız gerekmektedir. Dünya fikir piyasaları bu konu üzerinde kafa yorar ve bulduklarını ortak insanlık değerleri havuzunda toplarken, Türk kültürü ve tarihinin bu değerleri nasıl oluşturduğunu, nasıl idrak ettiğini de tespit etmeli ve insanlık düşüncesi gide gide bütünleşirken kendi değerlerimizi ve bakışımızı zihnimizde berraklaştırmalıyız. Sanıyorum ki bu gayret insanlığın yararına olacaktır.

Şöyle kabaca, ana çizgileriyle bir göz atacak olursak, kültürümüzün bu kavramlar hakkında gayet ciddi hükümlere ulaştığını görmekteyiz.

Okumak ve yazmak kelimeleri en eski Türk tarihinden beri kullanılan kelimelerimizdendir. Ok-Yay sembolizmi ehlince bilindiği gibi gayet yaygın kullanım alanı bulmuş tipik millî sembollerimizdendir. Yay irade anlamıyla Tanrı’ya izafe edilirdi. Tanrı yay; âlem ok idi. Hakan yay, halk ok; Boy beyleri yay, boy halkı ok; ailede baba yay, aile üyeleri ok; nişanlılar oklu; insan tek başına alındığında da gönül yay, vücut ok sayılırdı…. “Okumak” davet, bağlılığa çağrı anlamı taşırdı. Yani bir soyutlamayla, okuyan kişi aslında bilgi alanına hakan olmaya adaylığını koymuş demektir. Bilgiyi kendine davet etmiştir. Okuyan kimse bilgiyle birlikte yay (tanrısal irade) özelliği kazanmaya başlamaktadır. Yazmakla da bilginin hükümranlığını (tanrısal iradeyi) tesis etmiş sayılmaktadır. Peki bilgi nerededir? İnsan neyi okumaktadır? Okunan şey öncelikle tabiat ve insanın kendisidir. “İlim kendini bilmektir.”

Ancak okumak akılla olmaktadır. Okunanla beraber de akıl büyümektedir. “Canımız bildiklerimiz kadar büyümektedir.”(Mevlana). Peki akıl kavramını Araplar gibi deve kösteğine teşbihle mi anlamışızdır? Çöl şartlarında deveyi Araba bağımlı tutan köstek çok hayati olduğundan onu haksız bulamayız. Buna mukabil Türkçede akıl kavramının iki adı vardı ve tamamen başka bağlamda “okunmuş” soyutlanmış ve anlamlandırılmıştır. İki akıldan ilki US, ikincisi ÖK’tür. US gafillere ve çocuklara has, henüz okumayı gerçekleştiremeyen, ÖK (ÖG) (anne; öksüz; annesiz) ise ancak hikmet kavramına, aslına ulaşan insana has ve “öğrenme”nin de kökü olan akıldır. Öğrenme, aklın büyütülmesidir. Öğrenen kimse giderek varlığın geneline hükmettiğine inanılan külli akla kadar yükselmekte, onunla bütünleşen bir olgunluğa ulaşmaktadır.

Anlama ve okumanın ilk merhalesi olan “fark etme” ise fark kelimesinden de anlaşılacağı gibi bir değişiklik bir miktar ayrılık ve yabancılaşma şartıyla ortaya çıkabilen, yani çokluk ve ayrılığa dayalı bir meleke olarak görülüyor. Fark etmek bir yanıyla kesret ve yabancılaşma üreterek zahiren dışlama sonucunu doğurmakta; diğer yandan da fark edilenin anlamlandırılması, ancak ilim maluma tabi olduğu için, soyutlanıp iç dünyamıza mal edilmesi esnasında bir bütünleştirmeye, ferdî planda birlik, tevhid idrakinin oluşmasını sağlayan bir içselleştirmeye sebep olmaktadır. Yani fark etme mekanizması:

1.Dışlama ve zahirde çokluk üretmedir.

2.Anlama dediğimiz bir yorumlama ve zihnî inşaya, esastan yabancısı olduğumuz anlamları bilemeyeceğimizden mana akrabalıklarının ortaya çıkmasına,

3. Dolayısıyla da farkların bütünleştirildiği bir mâna dünyasının oluşmasına ve bu sonuçtan hareketle yeni fark etmelere sebep olarak, üç ana faaliyete yol açmaktadır.

Anlamak; anmak, yad eylemek, hatırlamak kök manasıyla idealistlerin “öğrenmek hatırlamaktır” hükmünü hatırlatsa da bir diğer cepheden bakıldığında bazı şartlar ışığında şekillenen bir kavramdır.

Süjenin bilgi birikimi, sosyal ve kültürel çevresi, psikolojisi, biyolojisi, ilgileri, mesleği, cinsiyeti, dikkat yoğunluğu, inanma yeteneği ve inançları, soyutlama ve eski bilgileriyle koordine alışkanlıkları gibi anlamayı tayin eden faktörler anlamanın gerçekleşmesini sağlamaktadır. Anlatma da bunun gibidir. Muhatabın yukarıda sıralanan şartları dikkate alınmadan yapılan anlatmanın maksadı hasıl etmesi mümkün olamamaktadır. Dikkat edilirse bu faktörlerin bir kısmı a priori bir kısmı da tecrübe mahiyetindedir. Yani biz, anlama adına gayret ederken, anlaşılacak objenin gerçek varlığını değil; içimizde, bağlı olduğumuz sübjektif ölçülere göre bir izafi yorumunu yaratırız. Anlama mevcutlara dayalı yeni bir yorumlama ve anlam yaratma işlemi olarak gerçekleşir.

Fark etme ve anlamalarımız (yorumlama, soyutlama, kavram/anlam yaratma) arasında kurduğumuz ilişkilere biz “öğrenme” demekteyiz. Önemli olan öğrenmelerimizi sistematik bir dünya görüşüne göre yapılandırmamızdır. Aksi zihnî bir kaos olacaktır. Aslında baştan beri devrede olan inanç dünyamız burada da imdadımıza yetişmekte ve öğrenmelerimizin gerçekten bir can büyümesi olabilmesini sağlamak yolunda elimizden tutmaktadır.

Dilimizin kuruluşu ve onu bina eden millî akıl, Türkçeyi inceleyenleri hayran eden bir yükseklik göstermektedir. Örneğimiz düşünmek fiilidir. Düşmek kökünden -n- dönüşlülük ekiyle yapılan bu fiil, hareketi sujeden yine sujeye yönlendirmektedir. Suje-obje ikiliğini bertaraf etmektedir. Düşünen kimse kendi içine düşmektedir. Yani kelime bize büyük bir teselli veriyor. Müşküllerinizin cevabı sizdedir, içinizdedir. Oraya düşer, iner ve oradaki gizli bilgi hazinesini araştırırsanız çareyi orada bulursunuz diyor.

Yazıyı daha fazla uzatmadan sözü bağlayacak olursak, genel geçer bir kesin gerçeklik mümkün olmadığına göre, sübjektivitelerimizi fark aleminin tabiî bir uzantısı olarak kabul etmeliyiz. Farklara saygı ortak paydalarımızı ortadan kaldırmaz. Alman idealizmindeki homojen toplum yaratma projesi farkı imha etmesi yönüyle çok tenkit görmüştür. Farkların yok edilmeye çalışılması, sürekli hareket eden, yani her an her noktada farklılaşan varlık alemine, sonu hüsran olacak bir savaş açmaktır. O sebeple homojenlik arayan ideolojiler devri kapanmıştır. Sürüyor görünenlerin de başarı şansları yoktur. Globalleşme, farklara saygılı bir bütüncülük olmayıp yine bir homojen dünya yaratma ideolojisi ise geleceği yoktur.

Niyazi-i Mısri’nin ifadesiyle Tevhid, cem ve fark idraklerinin bütünleştirilmesinden doğar. Mısri’nin kasdı herhalde ferdi dünyamız olmalıdır. Yoksa o, Tevhid’in bilfiil, olmakta olan, zaten öyle bir yapı taşıdığını çok iyi bilenlerdendir.





Dev Tohumu Veya Divânü Lugâti’t-Türk

Türkler’in İslâmiyet’i kabul etmeden önceki hayatları, İslâmlaşma ve İslâmlaşmadan hemen sonraki dönem söz konusu olduğu vakit, araştırmacılar genel bir yakınma içine düşerler. Bu yakınmanın teması zikredilen devirler hakkında bilgi aktaracak kaynakların yok denecek kadar azlığı üzerinedir. Bu yakınma belgelerin sayısı bakımından haklılık taşır. Fakat kalite ve içerik yönüyle, bizi o devrin havasını teneffüs edecek derecede doyuran bir kaç kaynağımız vardır ki, bunlar dünya hazineleriyle tartılamayacak değer taşırlar. İslâmiyet’ten önceki dönemin Çin, Arap, Bizans ve Rus kaynaklarında ifadesini bulan belgeleri yanısıra Orhun Abideleri gibi kültürümüzün tam da kalbinde yer tutan bir ana kaynağımız vardır. İslâmlaşma dönemi için ise, İmam Maturîdî, Yusuf Has Hâcib, Kaşgarlı Mahmut, Edib Ahmed Yuknekî ve Hoca Ahmed Yesevî gibi birbirinden değerli Türk büyükleri bize yazılı olarak eserlerini ulaştırabilmişlerdir. Bu eserlerden Dîvânü Lugâti’t-Türk Kaşgarlı Mahmud’un Araplar’a Türkçe öğretmek için yazdığı bir sözlüktür.Sözlük denilince; sadece alfabetik sıraya sokulmuş, alt alta bir kelime yığını, düşünceden veya herhangi bir serüvenden mahrum kalın kitaplar akla gelmemelidir. 1070 yılında, Türkçenin Kaşgarlı Mahmud tarafından bilinebilen söz varlığı neredeyse modern dil bilimi çizgisine yakın bir yöntem ile ve kelimelerin tarifleri ve Türkçe’de o kelimenin cümle içinde nasıl kullanıldığı örneklendirilerek gösterilmiştir.

Bir dilin genel söz varlığı, o dili konuşan toplumun dünya, hayat ve hayat ötesine dair bütün algılarını, bu algının zamanda seyrederken geçirdiği değişimleri, toplumsal tecrübeyi de yüklenmiş muazzam bir yapı demektir. Ayrıca dilin söz varlığı ona dayanan her alandaki uzmanlık literatürünü de kendiliğinden içinde taşımaktadır. Şu noktayı da belirtmelidir ki, aslında mesleklerle bilimlerin teorik öğretim yönleri, içinde yaşanılan dilin bir gruplamasıdır; ki, aslında öğretilen şey, burada dilin özellikle seçilmiş bir kesitidir… Yani dil insani etkinliklerin çok büyük bir kısmını kuşatmakta olduğu kadar, aynı zamanda geleceğin muhtemel seçeneklerini de içinde bize sunmaktadır.

Kaşgarlı Mahmud, şimdi, bizim Doğu Türkistan dediğimiz Çin’in Sinkiang(Yeni Sömürge) adını vererek sömürgeleştirmeğe çalıştığı ebedi bir Türk yurdunda(Kaşgar) doğmuştu. Ortaya koyduğu Türk dil varlığı 1070 li yıllardaki Türk kâinat algısını yukarıda söylediğimiz ilkeler çerçevesinde yansıtmaktadır. Biz bu sözlük sayesinde dönemin toplumsal, ekonomik, kültürel, siyâsî, dinî yapılarına birinci elden kavuşabilmekteyiz. Keza sonraki asırlarda yeniden parlayan Türk hakimiyet asırlarının sırlarına ulaşabilmekteyiz.

Bu sözlük, günümüzde de yeniden kimlik kazanmaya çalışan, aralarında köprüler kurmaya uğraşan Türk dünyası unsurlarını birbirine perçinleyen bir ortak payda ve aslî kimlik unsuru olarak görev yapmaya devam etmektedir.

Günümüz felsefe anlayışları arasında gittikçe daha güçlü bir şekilde ortaya çıkan anlama ve yorumlama yöntemleri sayesinde biz elimizdeki metinleri, onları üreten kültürün geneline ulaşmak adına birer şifre ve yeniden üretme tohumu olarak kullanabilmekteyiz. Dolayısıyla bu modern yöntem elimizdeki kaynakların azlığına dönük şikâyetleri önemli ölçüde etkisizleştirmektedir. Yeter ki, (burada konumuz dil olduğu için dil üzerinden konuşalım) Dîvânü Lugâti’t-Türk gibi Türk ruhunun halâ nefes alan cevherini önümüzde tutan bu kaynakların doğumunu hazırlayan arka plandan hisselenmeyi becerebilelim.

Yeni kuşak Türk çocuklarının ruhlarının derinliklerindeki millî ateşle bu metinlerin ruhlarına ulaşabileceklerini ve bu dev tohumlarını çatlatıp kendi medeniyetlerini yeniden yaratma cesaretini göstereceklerini biliyorum.





Tarihle Oynamak Gelecekle Oynamaktır

Kültür Dünyası, Sayı 5, Eylül 1997, ss24-25.

İnsanlığın bugün ve yarınlarında geçmişlerinin kültür birikimlerinin önemi tartışılmaz değerdedir. Şüphesiz “bugün”, “dün”ün yuvarlanagelmiş şeklinden ibarettir. Dolayısıyla “yarın”ların kurulmasında tarihî kültürün bilinmesi, unsurlarının iyi anlaşılması şattır.

Ancak Türkiye’deki güç odaklarının iktidar paylaşma gavgası, tarihî bilgi ve oluşlara sık sık olağanüstü derecede yüklenilmesine, onlardaki doğru ve tabii mesajların saptırılmasına yol açıyor. Bu odakların hâl-i hazırdaki konumlarını ve geleceklerini meşru kılmak adına dürüst ve objektif olmaktan uzak düşen bu tür gayretleri bazen o derece ifrata yol açıyor ki, konuya âşinâ olanların hayret melekelerini dumura uğratıyor. Kültürel geçmişimizle ilgili oryantalist saptırmalar bilinmektedir. Güç ve iktidar elde etmek uğruna içimizdekiler o saptırmaları ne de tatlı kullanmaktadırlar.

Orhun Yazıtları’ndaki “Öd Tengri yaşar” (‘yasar’ veya ‘aysar’ şeklinde okunma ihtimalleri de söylenmiştir.) (Köl Tigin, Kuzey , 10.str.) “zamanı Tanrı yaşar” (veya kurar düzenler) cümlesi bu saptırmalara konu olan örneklerdendir.

Aykut Kazancıgil adlı tabibin tercümesiyle (Prof.Dr. unvanı altında) İşaret yayınlarından 1994’de basılan Jean Paul Roux’nun Türklerin ve Moğolların Eski Dini adlı kitapta, bu ‘Zamanı Tanrı yaşar’ ibaresindeki “Od Tengri” söylenişinin aslında bir “Zaman Tanrısı”na delalet ettiği yazılmış. (s.100) “…gerçekte bir zaman Tanrısı söz konusudur.” denilmiş. Aynı şekilde “Oturan Tanrı”, “Yıldırım Tanrısı”, “Zaman Tanrısı”…gibi tanrılar icat edilmiş ve onlara ‘özerklik’ (!) tanınmıştır. Böylece eski Türk hayatındaki inanışa bir “Politeist” çehre kazandırılmak istenmiş. “Şamanlık” inanışlarına dair iddialarına zemin hazırlanmıştır. İşe bakın ki, medenî antik Yunan’a, Tanrı Dağları’nda ‘barbar’ Türkler’in yarattığı bir başka ‘Panteon’ ile kardeş icat edilmiştir(!).

Bizim 1991 ‘de yayımladığımız Gök Tanrı’nın Sıfatlarına Esmâü’l-Hüsnâ Açısından Bakış adlı araştırmamızda, eski Türkler’in tanrı inanışı mevcut kaynaklar ışığında ortaya konulmuştu. İlgili kaynaklarda hele de Orhun Kitabeleri’nde ‘Tanrılar’ şeklinde, kavrama çokluk getiren bir ifade asla yoktur. Türkler’in tek tanrılı bir inanış içerisinde yaşadıkları Leon Cahun’dan beri ilgili ve dürüst dünya Türkologlarınca sayısız defa söylenmiştir. Ayrıca bu konuda bizim neşriyatımız da olmuştur. ‘Kök Tengri’, Töre dini merkezinde yer alan tek ilah olarak karşımıza çıkmıştır. ‘Türk’ kelimesinin de bu dinin mensuplarının sıfatı olduğu anlatılmıştır.(Geniş bilgi için bkz. Sait Başer, Kutadgu Bilig’de Kut ve Töre’den Sevgi Toplumuna, İstanbul, 1995.)

Ancak bilinen saptırmalar karşısında bunlara ciddiyet atfedip her saçma iddiaya cevap vermek de mümkün olmadığına göre, biz meseleyi esasından alarak bakmalıyız.

Elbette dünyada kültür tarihimize katkı yapmış bir Türkoloji alemi vardır. Bunların topluca ve her eseriyle reddi çok yanlıştır. Ancak Batılı Türkologların eserlerine tedbirli yaklaşmak da elzem görünüyor. Acı olan nokta, bazen sahanın bizden olan elemanlarının da oryantalist sapmalara bilerek alet olmalarıdır. Bazı reddi imkânsız gerçeklere sadık kalıp, olmadık yerde iftira atan, fitne çıkaran çalışmaları, süzmeden savunmasız kamuoyuna zerketmek cinayettir.

Hele günümüzün cehle batmış medyasının çapulcu edasıyla her tür millî değere çullanışı sonunda, en aziz değerler harap edilmektedir. Bu sıralarda gazetelerin “Şamanizm”(!) kitapları hediye edişi gibi.

Şimdi o gazetenin okuyucuları, aslında ‘Şamanizm’ diye bir kelimenin hiçbir orijinal kaynağımızda olmadığını ve olamayacağını, bu Fransızca’dan gelen kavramın bütün dünya kültürlerinde görülen sihir-büyü-cincilik karışımı süflî bir kült olduğunu nereden bilsinler?

Şamanlık iddiasının Türk kültürünün yüksek karakterini örtmekle tek Tanrılı, tevhit esaslı Töre inanışını ve onun eseri olan büyük bir kültürü ve onun tarihini anlaşılmaz kıldığını masum vatandaş nereden bilsin?

Üstelik bu sun’î oryantalist imalat ‘din’ (!) bizim Aleviliğin de kaynağı imiş!… O sebeple “Alisiz Alevîlik” tezi (!) muteşem bir keşif gibi gündeme sokuşturuluyor. “Evvel yoğ idi işbu rivayet yeni çıktı.”

Aziz okuyucularımız!

Milletler ve medeniyetler arası hakimiyet yarışı modern çağda kültür, fikir ve duygu alanlarına hükmetmek şekline dönüşmüş bulunuyor. Artık fetihler fizîkî alanlardan ziyade muhayyilelerde gerçekleşiyor. Hakim batı kültürü eski usulle vatana kastetmek yerine, o vatandaki değerleri kendi dğerleriyle imha yolunu seçiyor. Eğer yerli değerleri kendi istikametine uyduramazsa, mukavemetlerini kırmak, dirençsiz hale getirmek istiyor. Yurdumuzda son senelerde görülen, mücadele gücü ve azmi sıfırlanmış, Doğu kaynaklı olduğu halde bize Batıdan ithal edilen bir garip Budizm’in propagandası bu ikinci kategoriye örnektir.

Mücadeleci Müslüman Türk’ü Hristiyan yapamıyorsanız, sizden olmuyorsa, nötrleştirin ve Budizm’e sevkedin. Alevîsini de Hz. Ali’den koparın…

Pekala eski Türk dininin Tevhid esaslı Töre olduğu ve Türk kimliğinin de Töre devirlerinde bu sisteme uymak anlamı taşıdığı, yani ırk esaslı değil de tevhid özlü bir Türklük anlayışının esas olduğu neden görmemezlikten gelinir, insanımızdan saklanır?

Saklanır! Çünkü Batılılaşma ideolojisi, temelinde Hristiyan kültürü ve pozitivizm yatan bir yöneliştir. Yani fikrî-felsefî bir öz taşımaktadır. Cumhuriyet ideolojileri ise halkının kültürel yapısının buna engel olduğu görüşündedir. Dolayısıyla Türk kültürünün hemen hemen bütün unsurlarını o Batılı öze engel olmaması için ıslah ve inkılap tezleriyle bertaraf etme gayretine girmiştir. Sırf soy anlamında bir Türklüğü Batı kültür normlarına uydurmak daha kolay olacaktır. Esasen Türklüğün de manevî ve tevhidî bir sistem olması, varlığını kendi yapısına en uygun bir İslâmî sistemde (Yesevî-Hanefî-Mâturîdî esaslı ve Alevî karakterli bir Türk islâmından söz ediyoruz) koruyup geliştirdiği ve ideal formlara ulaştığı anlaşılırsa oynanan oyunun ne kadar yanlış, belki de kasıtlı bulunduğunun ortaya çıkması, kaymak yiyenler için büyük tehlike değil midir?

İşte eski Türk dini üzerinde yapılan spekülasyonların sebebi bizce budur. İddialar katiyyen Türklüğe hizmet için değil, büyük ve tarihi yönelişi örtmek, mümkünse saptırmak içindir.

Oyun geçmişe yönelik gibi de görünse, aslında geleceği, millî ve gerçek tarihi değerlerden uzaklara taşımak gayesine yöneliktir.





Bir Kurucu Akıl Olarak Yahyâ Kemal

Türkçedeki “yanmak” ve “uyanmak” kelimeleri arasındaki kök birliği, kavram planında anlama ve görme ile de ilişkilendirilmelidir. Çünkü anlamanın uyanma ile olan ilişkisi son derece tayin edici niteliktedir. Uyanma ise bir yanma türüne atıf yapıyor. Gerek yanmanın, gerek uyanmanın insandaki karşılığını aradığımızda Türkçemiz bize yirmidört ayar bir kavram daha sunar: Gönül… Aslında uyanan da yanan da gönül olmalı. Kutadgu Bilig müellifi “gönül olmasa göz işe yaramaz” der. Gönül insanda yanan irfan ateşinin ontik ocağı!

XIX. yüzyıl gibi Türk medeniyetine kıyameti yaşatan kan ve ateş asrında, kıyamet ateşinin kıvılcımlarından tutuşan gönüllerin sayısı az değil. Akademizmmin soğukluğu içerisinde Osmanlıcılar, Türkçüler, İslâmcılar etiketlerini vurarak tasnif ettiğimiz münevverlerimizin Yahyâ Kemal’in tespitiyle “dertleri bir ve aynı”dır. Sultan III. Mustafa’dan beri bütün ıslahat ve inkılâpçılarımız aynı dertten muztarip ve aynı gayeye yöneliktirler: Emsalsiz bir tarihî îmânı, büyük bir milleti yine tarihin kaydettiği en insânî medeniyeti, vahşî Batı emperyalizminin kutlar sofrasından kurtarmak; cehâlet ve taassubun ayrık otlarından temizlemek, hikmetin duru kanallarını insanlığın hizmetine açık tutmak… Şu veya bu nispette bulunuşu tartışılabilir ama, adı geçen cereyanlarda saydığımız kaygıların ortaklığını tespit edebiliriz. Şehbenderzâde’den Ahmet Cevdet Paşa’ya, Nâmık Kemal’den Ziyâ Gökalp’e, Mehmet İzzet’ten Sait Halim Paşa’ya, Mehmet Âkif’e kadar hatta Enver Paşa’ya Mustafa Kemal Paşa’ya kadar devrin aydınlarında o kıyamet çığlıklarını işitebilirsiniz. Âkif’in “Çanakkale Şehitleri” sahnenin dekorunu bize en acıtıcı biçimde tasvir ediyor. Böyle bir yağma, kıtal ve imhâ kampanyasıyla üstüne çullanılıp, boğulmaya çalışılan bir medeniyet daha yoktur. Sonraki kuşakların kimlik ve gurur kaynağı olan böyle bir savunma da yoktur.

Türklük bütün unsurlarıyla ve tam anlamıyla bir varlık yokluk mücadelesine kalkışmış, herkes aklının erdiği, gönlünün yettiği ölçüde, bazen hâin damgası yemeyi göze alarak, çok defa unutulmak bahasına, hatta unutulmak ne kelime hatırlanmayı düşünmeden kendini ateşe atmıştır. Gene üstadın tabiriyle “Türk’ün ateşle imtihan edildiği” Anadolu hareketine “Kuvva-ı Milliye” denmesi, aktif kuvvetlerin tükenmesi sebebiyle idi. Bu tükenişin arkasından ortaya çıkan Mustafa Kemal Paşa’ya üstadın “milletin yedek kuvveti” sıfatını vermesi bundandı. “Vatan acısı tadılmadan anlaşılmaz”dı (N;1941). Ancak takatin sıfıra indiği o günlerde inancın zirve yaptığı görülüyordu:

“Ateş ve kanla boğar bir gün ordumuz lekeyi

Bu insanoğluna bir şeyn olan Mütareke’yi”

(Beyatlı;1966:12) Eğil Dağlar , 12 ?)

Dolayısıyla, adetâ kıyametin içinden doğan bir bâsü ba’de’l-mevt gibidir “Kuvvâ-ı Milliye”! Ve onun için büyük Âkif ebedî istiklâl marşında herhangi bir müşahhas güce gönderme yapma imkânı bulamaz. Dayanılacak olan yegâne kudret, bu yaralı medeniyetin rûhî kuvvesidir.

Bu öyle bir tükeniştir ki, neredeyse bütün zahirî güçler “izmihlâl” halindedir. Yegâne isti’natgâh Kuvvâ-ı Milliye’dir. Ama bu kuvve de cehâlet, taassup ve asırların yığdığı ihmallerle mafsalları kireçlenmiş, kilitlenmiştir. Ancak nüfûz-ı nazar sahibi ve yokluktan varlık çıkarabilme tecrübesine ulaşmış, yokluğun can hırâş yaratıcı sesini duymuş ve duyduğu sesi milletine bir ruh gibi tekrar ona üfleyerek görünür kılmış, tabir caizse “o sesi” âdetâ tekrar yaratmış o büyük evlâtların elinde tekrar biçimlendirilmiştir.

Yani, Kuvvâ-ı Milliye tamlamasının haber verdiği metafizik gönderme, elbette ki Türk rûhunun kozmik kökünde mevcut bir değerdi. Ama beşerî zaafları görmemezlikten gelmek mümkün mü? En büyük îmanların doğuş asırlarında bile yüzde yüz bir toplum mutâbakatı, tam bir fikir ve îman birliği bulunamazken, asırların yüküyle takati tükenmiş Türt toplumunda da sosyal psikoloji bir çöküntü tablosu sunmaktaydı. Türk rûhunun en derin köklerindeki “Kuvve” dediğimiz şey yeniden keşfedilmek, bir kuyumcu titizliği ve Ferhat azmiyle su yüzüne çıkarılmak, tekrar anlamlandırılmak, yorumlanarak yönlendirilmek, satıhta tutulmak, hayata katılmak ihtiyâcında idi.

Bunun için bugün bize kolay görünen Türk tarihinin kronolojik siyâsî tablosu bağlamında kimlik tartışmaları abes görülebilir. Halbuki 1900 ler başlarken böyle bir tablo yoktu. El yordamı, göz kararıyla ve aydın sezgisiyle, müphem ve muğlak ipuçları kullanılmaktaydı. Vakıa medeniyet muhteşemdi. Ama kökleriyle irtibatını kaybetmişti. Hoca Ahmet Yesevî bir meçhuldü. Hun ve Göktürk isimleri bilinmiyordu. Divânü Lugâti’t-Türk duyulmamıştı. Fâruk Sümer de “Oğuzlar”ı yazmamıştı. İmam Mâturîdî ise ancak XXI. Yüzyıl başlarında farkedilebildi. Keza Sadreddin Konevî’yi yeni duyuyor, İbn-i Sînâ’nın eserlerini henüz ele alabiliyoruz.

Evet, tablo kendi kültür tarihimizi bilmek bakımından son derece kısırdır. Yahyâ Kemal bu yıllarda: “Bugün insanlığın meçhûlü olan iki şey var. Biri coğrafyada kutup, öteki târihte Türklüktür” derken bir şâir fantazisi söylememektedir. Ancak yeni bir devlet kurulmuş ve yola çıkılmak zorundadır. Müttefik Batı dünyası, üzerimizde kurduğu baskıyı şimdi görmekteyiz ki, asla hafifletmeyecektir. Hem bu tehdidi yerine göre göğüsleyecek, zaman zaman da sakinleştirmeye çalışacaksınız, bu esnâda da içeride de yeni bir toplum yaratacaksınız. Yeni bir toplum demek yeni bir madeneniyet paradigması üretmiş olmayı şart kılacağından eğer böyle bir paradigma üretemiyorsanız “düşmanı teskin etme” politikasıyla bu ihtiyacı örtüştüreceksiniz. Gökalp sistemindeki hayli göze batan bilgi noksanları hüküm yanlışlıkları, genel siyâsetin ihtiyacı olan değpindiğimiz stratejik örtüştürme adına işe yaradığından Gökalp muhaliflerinin itirazlarına ciddi manada kulak verilmemiştir.

Gökalp’in gerekçe ve mehazları ne kadar zayıf, çelişik yahut yanlış da olsa, yeni dönemin siyâsetinde ana özne olarak öne çıkan “Türklük” kavramını Batı medeniyet paradigmasına uyarlanabilir hale getirmesi ve bu kavram üzerine istenen toplum projesini inşa imkanı sağlaması bakımından değerliydi.

Gökalp bilhassa bir taassup gösterisine dönüşen din eksenli hayat kavrayışındaki irrasyonalite engelini bertaraf etmeye çalışır, diğer yandan da hem bu irrasyonal zihniyetin beslenmesini sağlayan, hem de düşmanın husûmetini tetikleyen Osmanlı kültürel ve siyâsî yargılarından çıkmak adına büyük bir cehdin içerisindeydi. Tehdit algıları ve tespit ettiği ihtiyaçlar birer vakıa kabul edilse bile, Ziyâ Gökalp’in ürettiği fikrin seksen beş yıllık macerasına baktığımızda, toplumda gerçek bir mütabakatla benimsendiğini iddia etmek imkânsızdır. İç siyâseti bir ölçü olarak alırsak, yüzde yetmiş, yüzde otuz nispetleriyle iki kanatlı ve âdetâ birer sâbiteye dönüşen siyâsî realite, bu projenin ne kadar sentetik kaldığını anlamamıza yetmelidir. Kaldı ki, ortadaki yüzde otuzluk resmî tercih sayılan cenah, gerçekte Ziyâ Gökalp perspektifinin eseri olmayıp, açıktır ki, önemli ölçüde Alevî ve Kürt mensûbiyetinden beslenegelmiştir. Bu hükmü, genel seçim sonrası oy dağılım tabloları beliğ biçimde gözümüze sokuyor. Resmî söylemlerdeki laf kalabalığını halkın tercih gerekçesi saymak, sadece gönüllü bir aldanıştır. Kaldı ki Türk modernleşmesini belirleyen dinamikler ve süreçler köklerini III. Mustafa, III. Selim, II. Mahmut ve sonraki bütün sultanlarla Osmanlı düşünürlerinde tespit edilebilen şeylerdir.

Burada Mustafa Kemal Paşa’nın İstiklâl marşını ve onun fikrî zeminini oluşturan Türk bayrağındaki sembolizmi bile bile muhafaza etmesi, bu noktada yaratılan tek parti ideolojisi şartlanması mensupları için önemli bir düşünce ufku saklamaktadır. Ancak Âkif’in şahsında islâmcı, ümmetçi anlayışa da ancak bu ölçüde imkan verildiğini, ötesine atlandığında Türk müslümanlığından uzaklaşma endişesiyle resmen irtica damgalamasıyla tavır takınıldığını söylemek de bir namus borcudur. Atatürk’ün Fuat Köprülü’ye büyük fedakârlıklarla Türkiyat Enstitüsünü kurdurması, bu noktada bir arayışa işâreti bakımından başlıbaşına bir fenomendir.

Fuat Köprülü, Dârü’l-Fünûn’da medeniyet tarihi hocası olan müderris Yahyâ Kemal’in açık tilmiziydi. “Türk Edebiyâtında İlk Mutasavvıflar” adlı eseri Yahyâ Kemal’in “milliyeti Yesevî’de aramak gerekir” düşüncesiyle ona verdiği vazife dolayısıyla yazılmıştı. Elbette Fuat Köprülü’deki bilimselliği su götürmez dil, tarih ve kültür nosyonu Gökalp ütopyalarından çok daha ileridir ve sağlam zemin vermektedir.

Nihat Sâmi Banarlı merhumun üstaddan aktardığı ilginç bir nükte bizce Yahyâ Kemal’in fikir dünyasında önemli karşılıkları olan bir çıkış değeri de taşıyor: “Bu iş yanlış oldu” demiş. “İsmet Paşa şiir yazmalı, ben ise devleti yönetmeliydim. O zaman hiç olmazsa sadece şiir mahvolurdu.” (birdağdan, nükteler)

Yahyâ Kemal’in yaşadığı devrin revaçtaki cereyanlarından hiçbirisine nispet edilememesi, bize değerli bir bakış açısı verir. Bu durum, muktedir sanat ve şahsiyetine rağmen, mevcut bir çizgiye katılmayış bizi daha baştan, onun kurucu ve yaratıcı niteliğini teslim etmek zorunda bırakır. O bildik bir Türkçü değildir, gözü kapalı Osmanlıcılıktan uzaktır ve sahih bilgiler ışığında bir tarih ve kültür kurgusu yaratma peşindedir. Ayrıca safdil bir ümmetçilikle de ilkişkilendirilemez. Pekiyi, Yahyâ Kemal ne yapmıştır?

Yeni bir fikir kurmuştur. Tabiyatıyla sistemci bir filozof değildir. Zaten kültürü sistemleştirmenin bir ideolojik tavır olarak karşısındadır. Ama büyük bir Türk kültürü görmekte ve bunu yüksek sanatıyla aktarmaya da çalışmaktadır. Hattâ sanatını önemli ölçüde fikrinin emrine vermiştir deriz ama, bu defâ da onu Gökalpvârî bir şâir çizgisine taşımaktan korkarız. Buna rağmen, Yahyâ Kemal sanatı, taşıdığı kalite ayarında ciddî ve yüksek bir fikrin, anlamanın, yorumun da taşıyıcısıdır. O, fikrini kurarken milletinin mukadderâtını aynen şiir yazışındaki olağan üstü titizlikle hesap etmiştir fikrindeyiz. Türklüğün âdetâ yeniden yaratılacağı XX. yüzyılın ilk yarısında, Yahyâ Kemal’in hangi fikrin veya kültür siyâsetinin, nasıl bir insan ve toplum teşkil edeceğini birçok yazısında hesapladığını görüyoruz. Topkapı Sarayı’nda, Ezansız Semtler… gibi yazılarında Siyâsî Portreler’inde o derin anlama, analiz ve kaygıyı buram buram hissettirmektedir. Dolayısıyla uygulanmakta olan kültür siyâsetinin muhtemel zararlarına karşı, “Kör Kazma” gibi kendi çapında etkili bir takım tâbirler geliştirdiği de tespit edilebiliyor. Bu etkili adam, dile ve fikre öylesine hâkimdir ki, bazen bir mısraı bir cümlesi resmî siyâseti etkisiz kılabilmiştir. Osmanlı ve Selçuklu’yu görmemezlikten gelen Gökalp turancılığını 1071 Malazgirt öncesini Türklük için kable’t-tarih addetmek sûretiyle kulağı onda olan entellektüel tabaka nezdinde iptal etmesi gibi.

Bir yalnız adamdır Yahyâ Kemal. Onun da beşerî yönleri vardır. Ona karşı koymaya çalışanların, hadden aşırı istismâr ettikleri Canan Hanım, takma dişler gibi o kimliğin kıratına uymayan yaklaşımları ciddiye almamak gerektiğini düşünüyoruz. Fakat tamaman insânî bir eğilim olarak yorumlanabilecek gönül macerâları ve işret âlemlerine katılması bir bakıma onu mürteci damgası yemekten kurtarmıştır.

Kendi Gök Kubbemiz’deki Türkçe, Türk dil tarihinin hem halkıyla bütünleşen, hem tarihî ve kültürel kodların mükemmel bir duyuş, düşünüş zarafetiyle kullanımı yönüyle mükemmel Türkçenin örneklerini teşkil etmektedir. Lakin üstad absürt dil teorilerine ve öztürkçecilik cehaletine de bir an dahî itibar etmemiştir. İthaf”da, Ezan-ı Muhammedî’de, Itrî’de, Kocamustâ Paşa’da, Atik Valdeden İnen Sokak’ta… Türk inanmasını başta zikrettiğimiz Kuvvâ-ı Milliye’nin ontik köküne kadar indiren mütefekkirimiz, Babanzade Ahmet Naim Efendi tarzı dindarlığı da tabii ve iddiasız bir uslupla sarsabilmiştir.

Dîvan şiirine son asırda Yahyâ Kemal ölçüsünde hâkim ikinci bir şâir bulamazsınız. Ama onun Eski Şiirin Rüzgâriyle’de yazdıklarında o eski dil ve üslûbun içine tarihi, kültürü ve fikri realitelerini kaybettirmeden nasıl sokup yoğurduğunu ve selefleriyle arasındaki mesâfeyi ne kadar açtığını görürsünüz.

Modern Batı edebiyâtının tesiriyle bir çok meşhur kalem, kopya eserler neşretmeyi millî edebiyat zannederken Yahyâ Kemal o tarzı ancak bir mektep, laboratuar çalışması diye mütalaa eder. Kültürel ve sosyolojik realitesini, rengini, ışığını, kokusunu kendi toprağından alan, “kökü mâzide” bir modern edebiyattan yanadır. O edebiyâtın en güzel örneklerini yaratmıştır. Behçet Kemal Çağlar’ın ifadesiyle üstad, döneminin entellektüel muhitine kendi rengini öylesine kabul ettirmiştir ki, Cumhûriyet devri düşünce, edebiyat ve şiirinde o, teneffüs edilen bir atmosfer haline gelmiştir.

Necip Fâzıl, Fâruk Nâfiz, Yâkup Kadri, Nâzım Hikmet, Behçet kemal Çağlar, Orhan Seyfi, Hâlide Edip, Fâlih Rıfkı , Hamdullah Suphi, Münir Nûrettin, Ekrem hakkı Ayverdi, Sâmiha Ayverdi, Ahmet Hamdi Tanpınar, Nihat Sâmi Banarlı, mehmet Kaplan ve yetiştirmeleri, elbette Fuat Köprülü, Nûrullah Ataç, Câhit Tanyol, Abdülhak Şinâsi Hİsar, Ahmet Hâşim, Fâzıl Ahmet Aykaç, Fuat Bayramoğlu, İsmâil Habip Sevük, İsmâil Hakkı Uzunçarşılı, Suut Kemal Yetkin, Süheyl Ünver, Vehbi Eralp, Mustafa Şekip Tunç, Peyâmi Safâ, Yılmaz Öztuna… ve daha nice farklı sahaların önde gelen köprü başı isimleri formasyonlarını Yahyâ Kemal kıstasıyla tescil etmiş veya ettirmiş veya tamamlamış kimselerdir. Yahyâ Kemal sağken onun önüne açıktan dikilebilen (Nurullah Ataç’ın siyâseten, Milli Şef zamanındaki bir dönemlik muhtevasız muhâlefetini kaale almazsak) bir muhalif hareketin yaşama şansı olmadığını tespit ediyoruz. Bugün dahî iş muhtevâyı konuşmaya geldiği takdirde, üstâdın eserindeki kurgu, yek ahenk mahiyeti ve bütün metânetiyle önümüze çıkmakta ve akl-ı selim çizgisini temsil etmektedir.

* * *

Nizâmettin Nazif Tepedelenlioğlu düşünürümüzle ne zaman karşı karşıya gelse hürmetini: “üstad, peygamber gibi adamsın” kelimeleriyle ifâde edermiş. Nizâmettin Nazif, meşhur Tepedelenli hanedanının güngörmüş evladı, keskin dilli bir fikir adamı ve son Bağdat valimizdir. Dili sivri, kalemi işlek, dünyadan haberdar, kolay beğenmeyen bir adamdır. Yukarıdaki cümle bize göre bir iltifat olarak alınmamalıdır. Yahyâ Kemal’in fikir ve gönül dünyasında işleyen muhteşem temponun farkındalığı ile konuşmaktadır Osmanlı valisi. Bir imparatorluk, bu neslin gözü önünde yürek parçalayan binbir macerayla dağılmıştır. Yahyâ Kemal bu neslin 1913 lerden itibaren hiçbir zaman hafife alınamamış kanaat önderlerindendir. Ahmet Hamdi Tanpınar o muktedir Türkçesiyle işgal altındaki Istanbul’da hocasının ders ve sohbetlerinin Istanbul aydınlarına hergün nasıl bir taze hamle kazandırdığını anlatıyor.

Yanardağ gönüllü bu adam, Vuslat şiirindeki mütevazı ifâdesiyle “birazcık ilâh olduğunun” ve ancak yaratarak yaşanabildiğinin gayet açık bir şuurla farkındadır. Doğrusunu isterseniz onun büyük bir tehassür yaratan temaları ve işleyiş biçimi dışından bakarsanız, aslında ne Istanbul onun anlattığı Istanbul’dur, ne şiir, ne müzik, ne tarih, ne dil Yahyâ Kemal’de gördüğümüz formülle bir yerlerde hazır olup kendilerini görecek bir göz ve anlatacak bir dil beklemektedirler. Yahyâ Kemal’in mükemmeliyetçiliği hani “mısraın levh-i mahfuzdaki halini arayışı” aslında tamaman orijinal yaratmalardır. Bakış formülüdür.

Yârab ne müsâvâtı ne hürriyeti ver

Hattâ ne o yoldan gelecek şöhreti ver

Hep neşve veren aşkı terennüm dilerim

Yârab bana bir ses yaratan kudreti ver . (Beyatlı;1988:33)

“Bir ses yaratma” ülküsü Yahyâ Kemal’de gençlikten kalma bir özlemdir. Aslında onun nezdinde “bir ses yaratmak”, bir form, bir mânâ daha ötesi geçmişte var olduğunu düşündüğü yeniden güncel bir biçimde yaratmak demekti. Bir ses yaratmak, “Bu sazların duyulur her telinde sâde vatan”

Mısraındaki yüklü duyuşu kendi eserinde de inşâ özlemi idi. Bir ses yaratmak, Türk mîmârisinde gördüğü estetiği güncelleyip şiiriyle de birleştirmek, şiiri bir mezâmir etkisine yükseltmek, Itrî’de, Dede’de gördüğü, tasavvur ettiği yüksek mûsıkî idrâkini gelecek kuşaklara ulaştırmak, tarih ve imtidat kavramını bir felsefe derinliğine kavuşturmak, milleti vatanla denk, “milleti, vatanın ayağa kalkış biçimi” diye gören yaklaşımı bir maya birliği kurucu eleman ortaklığı olarak vatan sathındaki insanlara duyurmak, bu bağlamda milliyeti “kalp ve menfaat birliği” realitesine göndermek ve daha nice o bakış formülünün eseri olan fikir ve kavramlar, o yanardağ gönülde terkip olunan, âdetâ ses yaratmayı sesle yaratmak şeklinde anlayan çabalardır.

Bu yalnız adam, bu âbide adam, bu kreatör üstad esasen o sesi yaratmıştır. Milletin bunca zaman kaybı ve ızdırapla aradığı ideal terkip bize göre onun sesinde ve burada bizi bekliyor. / Sait BAŞER

“O dem ki şevk ile tâbân olur gönül gönüle

Bilâ irâde şitâbân olur gönül gönüle

Görünce âyîne-i neşvesinde lâhûtu

Kemâl-i vecd ile kurbân olur gönül gönüle

Yeter hikâyet-i hâlât-ı Şems ü Mevlânâ

Ne rütbe mihr-i dırahşân olur gönül gönüle

Hudûd-ı aklı aşan mânevî seferlerde

Yegâne meş’al-i îmân olur gönül gönüle “( Beyatlı;1983:35)

Bibliyografya

*Bu makaleninyayınlandığı yer: “Bir Kurucu Akıl Olarak Yahya Kemal”, Yahya Kemal Beyatlı-Ölümünün 50.Yılı, Editör: Kazım Yetiş, TC Kültür ve Turizm Bakanlığı, Anma ve Armağan Kitapları Dizisi 9, İstanbul 2008, ss412-419.

Beyatlı,Yahyâ Kemal;1966, Eğil Dağlar,

Beyatlı, Yahya Kemal; 1983, Eski Şiirin Rüzgarıyle,

Beyatlı, Yahyâ Kemal; 1988, Rubâiler ve Hayyam Rubâilerini Türkçe Söyleyiş, İstanbul

N; 1941, “Vatan Acısını Duyuş”, Cumhûriyet, 14 Ağustos.





Toplumsal Akıl ve Millet

Sait Başer, “Toplumsal Akıl ve Millet”, Tarihî Süreç ve Sosyolojik Açıdan Millet Kavramı Türk milleti,II.Beyin Fırtınası Toplantısı, (12-13 Aralık 2007), Avrasya Bir Vakfı, İstanbul, 2008, s.278-282.

Bu toplantıda ortaya çıkan konular, yıllardır üzerinde durduğumuz, düşündüğümüz, yazdığımız, dertlendiğimiz meselelerdir. Ben ortadaki tabloya bakıp müktesebatımı gözden geçirdiğimde çok değişik şekillerde bir sunum yapmanın mümkün olduğunu görüyorum; ama şöyle bir çizgi izleyeyim dedim.

Birincisi millet olmayı değerlendirelim. İnsan dediğimiz varlıkların bir araya geldiği topluluğa biz millet diyoruz. İnsan olmadan millet mümkün değil. İnsanın da millet kavramı bağlamında değerli olmasını sağlayan, vazgeçilmez olmasını sağlayan bir takım ortak değerler var. Çünkü insan ancak bir takım değerler yüklendiğinde insandır ve kendisi de ayrıca değer üreten bir varlıktır. Fakat bu değer nasıl üretiliyor?

Bu meseleler üzerinde biraz halvet olup derinlemesine anlamaya çalıştığımda en temelde insandaki inanma yeteneğini görüyorum. İnanma yeteneği!… İnanç sistemlerine gönderme yapmıyorum şu anda, inanç sistemlerinden söz etmiyorum. İnsanda mevcut yalın haldeki inanma yeteneğinden söz ediyorum sadece. Bu yeteneğin insânî davranışın tamamını şekillendiren bir zemin olduğunu düşünüyorum.

Şöyle ki: kültürün bir takım başlıklarını konuşuyoruz. Dil diyoruz meselâ… Lügatteki hiçbir kelime ve kavram diğer fen bilimlerinde olduğu gibi ispat konusu değildir. Çiçek kelimesinin neden böyle tertip edildiğinin tartışması yapılamaz. Çiçek kelimesinin çiçeğe delâlet ettiği üzerinde mutabık kalınır sadece. Ve o kelimenin o eşyaya, o nesneye o kavrama tekabül ettiği kabul edilir; ki ben kabul kavramını inanma kavramının bir şubesi olarak düşünüyorum, onu da söyleyeyim. O inanmanız devam etmediği sürece, o kabulünüz devam etmediği sürece çiçek kelimesini ikinci bir defa o nesne yerine kullanamazsınız. Aslında söz ile anlam arasında hiçbir organik irtibat yoktur. Yani taş kelimesi ile tabiattaki o nesne arasında hiçbir ilişki yok. Ama biz kelimeleri o nesneye tekabül ettiğine inanmak suretiyle ve bu inancı devamlı diri tutmak sayesinde kullanmaya devam ederiz. Dilin tamamı bu durumda.

Buradan bakıldığında da her toplum lügatinin o toplumun inançlarının kitabı olduğunu söylemek mümkündür. Toplumların neye ve nasıl inandığını tartışmıyoruz; ama en azından her kelimenin arkasındaki “anlam”a inanıyoruz. O kelimenin filan anlama geldiğine inananlar arasında bir inanma ortaklığı sağlandığı takdirde toplumsallaşma ortaya çıkıyor.

Anlamın ortaya çıktığı yer aslında inanmalarımızın meydana geldiği düzlemdir. İnanmalarımız bir düzlem ise, adına anlam dediğimiz şey o düzlemde bir takım sınırların belirlenmesinden ibarettir. “An” Türkçe’nin birçok şivesinde sınır demektir. Bir tarafıyla bellek, bir tarafıyla uyarı, ikaz demek… Aslında hepsi birbiriyle ilişkili. Semantik çerçevesine baktığımızda bunların hepsinin birbiriyle ilişkili olduğunu da görürsünüz. Sınırlandırma o inanmanın meydana getirdiği genel düzlemin, dünya görüşünün, genel varlık algısının üzerinde belli sınırlar ortaya koymaktadır. Anlam dediğimiz şey o sınırların içinde var saydığımız muhtevadır. Esasen öyle bir muhteva da yoktur. Eğer biz icat etmezsek… Yani öznenin olmadığı yerde anlamdan bahsetmek mümkün değildir. Dış tabiatta varlık görüntülerini, tecellilerini ne kadar gösterirse göstersin, ona o anlamı yükleyen bir özne olmadıkça anlamdan söz edilemez. Dolayısıyla anlamda inanmalarımızın üzerindeki belirlemelere (an-la-ma-lara) odaklanıp genel kavrayışımız sayacağımız inanmadan damıtıp özelleştirdiğimiz bir anlam yaratırız. Yani anlamın çerçevesini belirlerken diğer komşu anlamları ihmal edemeyiz. Çünkü izafet orada kaçınılmaz bir şeydir. Diyelim ki vefa kavramından bahsedecekseniz, o çerçevede mecburen sevgiden, sadakatten, ihlastan vs.den de bahsedeceksiniz. Ancak komşuluk ilişkilerine bakarak vefa kavramını tarif edebilirsiniz. Komşuluk ilişkileri dendiğinde de bu ilişkiler halka halka genişler. Lügatin tamamına kadar bunu genişletebilirsiniz. Yani belirlediğiniz ve anlam dediğiniz çerçeve: “Oluşumu itibariyle, şekillenmesi, biçimlenmesi itibariyle genelin olgunlaşıp özelleştiği bir alan iken, işleyişinden bakıldığında da o özelin genelin her bir elemanıyla kurduğu ilişkilere, yani özelin genele akışına varır.” O akışı sağlayan merkeze anlam adı verilmiş.

Buradan bakıldığında kültürün her bir elemanı diğer elemanlarıyla kopmaz, ayrılmaz ilişkiler içerisindedir. Kültür birbirlerini belirleyen, tayin eden anlamların ortaya koyduğu organik bir yapıdır. Elbette ki anlamın ortaya çıkışı özneye bağlı; ama insan da sübjektif bir varlık. Dolayısıyla her anlama sübjektiftir. Dolayısıyla anlam’a bir standart belirlemek kolay değildir. İşte burada anlamaya dair bir standart veya bir ortak alan arayışımız, anlaştığımız alanı, yani toplumsalı bulmak ihtiyacımızdan kaynaklanıyor. Çünkü “anlaştığımız alan” dediğimiz şey bizim kültürümüzdür. Kültür, üzerinde toplumsal mutabakat sağladığımız anlaşma alanımızdır. Dil ile, tarih ile, sanat ile, din ile vs.ile…

Tabii başka bir şey daha oluyor. Anlamanın kendisinde zımnî olarak bir tür yorum da var. Son zamanlarda anlama-yorumlama söyleyişi bir hayli moda oldu. Anlamanın kendisi, anlayan kişi nezdinde zaten zımnen bir yorumdur. Her anlama anlayan tarafından yapılmış bir yorumdur. Fakat anlamayı belirleyen öznenin alt yapısındaki elemanlar da bilhassa önem taşıyor. Hepimizin takdir edebileceği gibi, anlamayı belirleyen elemanlar nedir? Diye bakacak olursak, burada mesela tecrübe çok önemli, kültürel taban çok önemli bir değer kazanıyor. Değerler sistemi çok önem kazanıyor, değer çok önem kazanıyor. Yani hangi kültür muhitinin çocuğu iseniz o bağlamda bir anlam yaratıyorsunuz. Nasıl bir tecrübeden geliyorsanız o tecrübe ışığında anlamlandırma faaliyetindesiniz.

Burada genel çerçeveyi ilgilendiren bir sonuç çıkabilir. O da yaşanmış olan ortak tecrübenin anlamaya olan etkisidir. Nasıl ferdî planda anlamalarımızı yaşadığımız tecrübeler belirliyorsa, toplumsal planda da yaşanmış olan bir ortak tarih var. Kullanılan ortak değerler, ortak bir gelenek, sanatlar vs… Bunlar toplumsal yaşantımızda bir anlaşma alanı tayin ediyor. Esasen toplumun ortaya çıktığı yer o anlaşma dediğimiz alandır. Çok fazla başınızı ağrıtmak istemiyorum. Bu konu bir hayli açılmaya müsait. Üzerinde çok konuşulabilir. Konuşulmalıdır. Biz pek bu alanlardan meseleye giremedik, bakmadık. Bakılmasında çok faydalar görüyorum.

Bildiğim kadarıyla Anglo-Sakson ampirizmi ve Fransız pozitivist geleneği karşısında Almanlar’ın paçalarını kurtarmalarını sağlayan, şimdi hermonotik adıyla anılan cereyandı. Dilthey’den itibaren bu anlama-yorumlama tetkikleriyle, bilginin kültürel değer ve tabanı fark edilmiştir. Böylece fen bilimleriyle diğer insan bilimleri arasındaki ilişki deşifre edilmiştir. Bu deşifreden itibaren bilimleri pozitif bilimler, sosyal bilimler diye ayırmanın dahi çok su götürür olduğu ortaya çıkmıştır. Dolayısıyla birtakım temel değerler üzerinde yeni arayışlar, yeni tarifler peşinde isek, bizim de o teknikleri kullanmamız lazım. Bu bakımdan o meseleler üzerinde daha çok konuşulması gerektiği fikrindeyim. Ben “Toplumsal Aklı Anlamak” adlı kitabımda bu konuları hayli analiz ettim. Ancak burada işin teorik tarafıyla ilgili daha fazla başınızı ağrıtmak istemiyorum.

Ortak tecrübe ve anlaşma alanı dediğimiz konunun bazı alt başlıklarına değinmek lazım. Sonra arzu edilirse derinleşilebilir. Benim acizane kanaatim şudur; gerek Niyazi Öktem hocamın, gerek Mustafa Erkal beyin değindikleri ana fikirlere esas itibariyle bir itirazım yok.

Evet, bir çeşitlilik olmuştur ve millet kavramını ırk etrafında oluşturmaya çalışmak bize batı’dan gelen bir hastalıktır. Yahya kemal’in tabiriyle “Ne yazık ki…” diyor, “Batı’dan gelen milliyet nazariyesi dahî bizim milletimizin aleyhine olmuştur ” Ben üstada iştirak ediyorum. Millet nazariyesi dahi zaman zaman ciddî anlamda zararlar verdi. Zaman zaman iyi düşünülmeden bir takım kararlara mesnet teşkil ettiğini düşünüyorum.

Ancak, bu çeşitliliğe itiraz etmemekle, katiyen itiraz etmemekle o çeşitliliğin devam etmesi gerektiğine de inanmakla beraber; şunu da söyleyeyim ki, Türk kültürünün bir ana iskeleti, omurgası olduğu kanaatindeyim. O iskeleti, o omurga çizgisini göz önüne almadan çeşitlilik fikri üzerinden gidilerek bir millet kavramı oluşturmanın mümkün olmadığı kanaatindeyim. Homojen bir toplum yaratmanın düşünceyi durduracağı fikrindeyim. Çünkü homojen ortamda akıl denen meleke işlemiyor. İnsan zihni fark kavramı üzerinden çalışıyor. Çokluk üzerinden çalışıyor. Homojen ortamda akla ihtiyaç yoktur. Çokluğun çeşidin, çeşitliliğin olması şarttır. Türk siyaset ve kültür tarihine baktığımızda bu yapının bir imparatorluk geleneğinin eseri olduğunu tespit etmek için çok derin tarihçi olmaya gerek yoktur. Yapı ortada. Bilebildiğimiz kadarıyla bizi daha fazla ilgilendiren Batı kolu dediğimiz kolun macerası ortada. Bu Göktürk, Karahanlı, Gazneli, Selçuklu, Osmanlı tecrübesidir. Çizgi açıktır. Ha buna bir takım ikinci derecede önemli tarihî unsurlar (önemsiz demiyorum ama bu çizgi bakımından ikinci derecede kalan bir takım şeyleri) ekleyebilirsiniz, çıkarabilirsiniz; ama böyle bir çizgi var. Bu çizgi bir imparatorluk geleneği çizgisidir. Elbette ki bir takım etnik konular üzerinde ısrarla böyle bir gelenek kurulamaz.

Yani bin yıldan beri sadık teba olan Kürtler’in bugün baş kaldırışında homojen toplum yaratma projesinin yatmadığı söylenebilir mi? Diğer sebepleri reddetmiyorum. Demin Mustafa Erkal hocanın söylediklerine bir itirazım yok; ama esas itibariyle 4 yaşındaki anaokuluna giden çocuklarımıza İngilizce öğreterek, İngilizce konuşturmaya çalışarak çarpık bir eğitim sistemi kurarken, adama kendi dilinde ana! demesini yasaklarsanız, orada bir reaksiyon doğar. Bunu şimdi paşalarımız da söylüyor. Geçmişte halka saygı olmasaydı biz böyle bir tarih yaratamazdık. Çünkü bu tarih bir imparatorluk geleneğidir. Oradan Abdülkadir Donuk hoca imparatorluk kelimesine belki itiraz ediyor içinden; ama o itiraza katılıyorum, elbette ki bir sömürgeci imparatorluk emperium manasına kullanmıyorum. (Sizin vaktiyle verdiğiniz bir tebliğ hala zihnimde duruyor.) Bir materyalist çizgi değil; bu çizgi hizmet çizgisi ve bunu sağlayan şey ise Türk Töresi’dir. Türk Töresi evrensel bir sistemdir. Nereden biliyoruz evrensel olduğunu? İşte Kutadgu Bilig ortada. Kutadgu Bilig apaçık Kut kazanma bilgisi anlamındadır ve Yusuf Has Hacib de Kut kazanma unsurlarının birer Töre hükmü olduğunu söylüyor. Kut kazanma bilgisi aslında Töre’dir. Töre’nin öteki adıdır Kut Kazanma Bilgisi. Türk imparatorluk geleneğinin kurucu fikri Töredir. Töre evrenseldir. Belli bir topluluğa has değildir. Bilge Kağan’ın “Az milleti çok kıldım” ifadesini başka türlü açıklayamayız. Keza bir Hun hükümdarının Çin imparatoruna yazdığı bir mektupta: “26 kavmi Hun yaptık” demesinin hiçbir mantalitesi olamaz. Devlet yönetme geleneğimizde baştan beri etnik bir ısrarın olmadığını söylemek namus borcumuzdur.

Peki devam eden ve kimliğin oluşmasını sağlayan değer nedir? İşte o değer Töre’dir. Töre’nin de ana kavramı adalettir (könilik).

Burada üzerinde çok fazla durulmayan bir noktayı arzetmek istiyorum. Çok önemsiyorum o noktayı. Niyazi Öktem hoca: “Atlı göçebe kültürler çevresini hareketlendirir, dedi. Doğrudur; ancak tarihin bize söylediğine göre, tarım toplumlarının sınıflı bir yapıya dönüşmesi kaçınılmaz olmuştur. Çin’e bakın, Hind’e bakın, Mısır’a bakın, Mezopotamya’ya bakın, eski Anadolu’ya bakın, Avrupa’ya bakın, Roma’ya bakın hepsi sınıflıdır. Hepsi tarım toplumudur. Bunlarda hiç mi büyük fikir yok. Böyle bir şey söylemiyorum. Ama sınıflı yapı ADALET kavramının işlemesine izin vermiyor… Bu nokta Türklüğün tarihi misyonunu anlamak bakımından son derece hayati bir noktadır. Türk kültürünün alâmet-i fârikası olan nokta ve Türk kültüründe kimliğin belirlenmesini sağlayan ana kavram adalet. Çünkü gerçekten mümkün olduğu kadar objektif bir adaletin işletilmesi söz konusu olsaydı sınıflı yapı çökerdi. Zulmün kaynağı zaten sınıflı yapıdır. Dolayısıyla hakim sınıflar hiçbir zaman adaleti uygulamayı kabul etmemişlerdir. Doğudan batıya kadar bütün sınıflı yapılarda bunu görürsünüz. Onun için Batı kültürlerinin ruh gücüne kapalı geleneği, bir öte dünya fikri taşıdığı için batı toplumlarında sınıflı yapılarında bir isyan bir ilhak-ı hak, sınıf mücadelesi var. Doğu toplumlarına bakıyorsunuz, doğu toplumları reankarnasyon ile adaleti bir sonraki hayatta aramaya şartlandırıldığı için adaletin peşine düşemiyor. Dolayısıyla bugün batıyı öne geçiren o sınıf kavgası şarkta yaşanmıyor. Bu apayrı bir süreç olarak üzerinde gerçekten konuşulmaya değer.

Burada parantez içinde ifade etmek istediğim bir husus var; içinden geldiğimiz gelenek sebebiyle sınıf çatışması kavramı üzerinde yeterince dikkatli durmadığımız kanaatini taşıyorum.

Marks’ın sınıf çatışmasına itiraz eden veya oradaki adaletsizliğe itiraz eden çığlığına ideolojik bir bakışla değil de, batının adaletsizliği açısından bakarsanız hak vermemek elden gelmez. Geçişsiz köle statüsünde bir toplum, kabul edilir bir şey değil…Asırlarca bu böyle devam etmiş. Bunu kolay anlayamıyoruz. Çünkü sınıflı bir geçmişten gelmiyoruz. Neden sınıflı bir geçmişten gelmiyoruz? Çünkü atlı hayat sınıflı yapıya, köleliğe izin vermiyor. At üstündeki insanı esir edemiyorsunuz, köle yapamıyorsunuz. İnsanlar kendilerini eşit statüde hissediyorlar adalet karşısında. Nitekim Kutadgu Bilig’de Küntogdu adıyla kişileştirilen Töre: “Herhangi bir yabancı yolcu ile benim bir yakınımı yargı karşısında birbirinden ayırmam. Birbirinden ayırdığımı göremezsiniz Bunlar denktir. Adalet karşısında bir hak bir ayrıcalık itirazı ve imkanı yoktur” der. Dolayısıyla Töre etrafında belirlenen siyâsî yapı olan boy teşkilatı (Türkler boy halinde örgütlenmiştir diyoruz ve bu da Töre’den gelen bir emirle yapılmaktadır) dışında kalabilmek de mümkün değildir. Hayat Töre çerçevesinde cereyan ettiği için. Töre aynı zamanda (bunu ben hep söylerim, bazı arkadaşlarım itiraz ederler ama) Töre aynı zamanda aslında Türklerin diniydi. Türk kimliğinin belirlenişini Töre’ye bağlamamızın sebebi de odur. Türk’le Töre kelimeleri arasında etimolojik ilişki kuran Türkologlar da var. Türeyişten gelmekte olduğunu söyleyen Gökalp bunlardandı. Bizim İ. Kafesoğlu hoca da bu fikre sıcak bakıyordu. Türemekle ilişkili olduğunu Tanrı’nın Törütgen (el-Hâlık) ismiyle ilişkili olduğunu düşünüyordu. Gök Tanrı inanışı, Töre dediğimiz sistemin merkez kavramıydı. Tek Tanrılı bir sistemle, inanma esaslı bir sistemle karşı karşıyayız. Ama bu modeli Türkler’in kendi sosyo-ekonomik yapısı ile irtibatsız görmek de mümkün değildir. Bunlar birbirlerini belirleyen şeyler. İnançları ile sosyo-ekonomik yapısı arasındaki ilişkiyi görmemezlikten gelemeyiz.

Burada çok kısa kısa başlıklar halinde arzedeyim. Türklüğün ilk belirlenişi Töre üzerinden olmuştur. İslâmiyet’i kabul ederken orada pek çok mezhep bulunduğu halde Türklük Maturîdî üzerinden İslâm’ı benimsemiştir. İslâmın Mâturîdî üzerinden benimsendiği tarihlerde Mâturîdî sağdır. 20 sene daha yaşamıştır. 920 lerdedir İslâm’ın kabulü malumunuz. 944’tür hazretin ölümü. Yani diyebiliriz ki Satuk Buğra Han’la İmam Mâturîdî’nin birbirinden habersiz olduğunu iddia etmek mümkün değildir. Bunun, yani İslâm’a itikatça Mâturîdî kapısından girmenin, bilerek ve bilinçli bir kararla oluşturulduğunu düşünüyorum. Belgele derseniz böyle bir belge yok. Türkler İslamiyet’i Mâturîdî anlayış üzerinden kabul ediyorlar. İtikadî anlamda, yani felsefî taban bakımından… Özelliği ise İmam Mâturîdî’nin, Töre’de de yakalayabildiğimiz, varlık ile Tanrı arasındaki o tenzih ve teşbihi birleştiren anlayışıdır ki devam etmiştir. Daha sonraki dönemlerde, özellikle ilk Türk mutasavvıflarda, M. Arabi halifesi Sadreddin Konevî’de bu anlayışın bilhassa mükemmel bir hale getirildiğini görüyoruz.

Bağlı olarak, Meşhur Şah İsmâil Yavuz Selim kavgası esasen siyasî bir kavgadır, dinî bir kavga değildir malumunuz. Şimdi biz gelirken Emin(Sezer) ağabey ile beraber Hatayî Deyişleri diye bir kaset bulduk onu dinliyoruz. Hatayî(Şah İsmail) sistemini alın tasavvuf sistemi üzerine koyun aynı şeydir. Birebir örtüştüklerini görürsünüz. Problem tamamen siyâsîdir. Anadolu Alevîliğine, binbir ilkesel katkı aranmıştır; ama işin esası politiktir. Bu politik problemleri bugünün de davası haline getirmeden bakabilsek, yani problemlerimize kültürümüzü güncelleyerek bakabilsek birçok sıkıntıyı aşacağımızı zannediyorum.

Bir noktayı daha arzetmek istiyorum. O da Türkler’de dinî anlayışın tasavvuf üzerinden yaygınlaştığı malumdur. O tasavvuf esas itibariyle Vahdet-i vücut karakterli bir tasavvuftur ve bu yapı da baştan beri Töre’den itibaren izlediğimizde büyük bir çelişik gelişme göstermez. Bir tekamülden ibarettir tarihin ürettiği… Bunu çok rahatlıkla söyleyebilirim. Sıkıntı, bugüne de yansıyan sıkıntı, bilhassa Nakşibendiye’nin Müceddidiye kolunun Anadolu’ya gelmesinde, İstanbul’a yerleşmesindedir. Tasavvufî hayat özellikle Sultan Abdülmecid dönemi ve sonrasında, bazı tayinlerde, Yeniçeriliğin ilga edilmesinden sonra Bektâşî dergâhlarına bunların tayin edimesi, daha sonra Sultan Abdülhamid’in panislâmist siyâset anlayışında gene bu derviş ve şeyhleri istihdamı, o Vahdet-i şuhutçu anlayış ile geleneksel anlayış arasında problemlerin doğmasına yol açmıştır. O anlayış haylice politikaya da bulaşmıştır. Doğrusu politikada da başarılı olduklarını inkâr etmek mümkün değildir. Bugün Türkiye’de millet kavramı etrafındaki tartışmaları tahrik eden iki yön vardır dersek; bunun biri sol görüş, diğeri İslâmcı görüş olarak mütalaa edilebilir. Sol görüşün millete sıcak bakmadığı âşikârdır. İslâmcı görüş ise ümmet fikriyle millet fikrinin bağdaşmayacağı iddiasındadır. Bu fikri ileri sürenler, savunanlar, incelerseniz (bu konuda sosyolojik araştırmalar yapmaya değer) daha ziyade Müceddidiye kolunun uzantıları veya onların içinden çıkmış cereyanlar olduğunu görürsünüz. Yani doğru bir tarih okumasıyla kimliğin omurgası ve uğradığı çeşitli engeller, bunların bertaraf edilme imkânları ortaya çıkarılabilir diye düşünüyorum.

Hepinizi hürmetle selamlıyorum.





Ailede Kültür İntikâli

Sait Başer, “Ailede Kültür İntikali”, Aile Şûrâsı (17-20 Aralık 1990) Tebliğler Kitabı, Başbakanlık Aile Araştırma Kurumu, Ankara, 1990.

Saygıdeğer davetliler, Vakfımız, çok mühim bulduğu bu kongreye “Ailede Kültür İntikali” başlıklı bir tebliğle katılıyor. Siz, milletimizin geleceğine içi titreyerek bakan değerli hâzirûna, aile ve kültür kavramları hakkında yeni bir şey gibi söylenecek ne olabilir? Ancak meselenin önemini müdrik insanlarla bir adım daha ileri giderek Türk ailesinde kültürün korunup yeni nesillere intikal etmesi gibi millî varlığımızın en hassas bir noktasından endişelerimizi paylaşabileceğimizi düşünüyoruz.

Bilindiği gibi “Türk Devleti” “Baba” sıfatını taşırdı. Ona “Devlet Baba” denirdi. Vatan ise “Ana vatan”dır. Türk boy örgütü, Oğuz Han ailesini çekirdek değer olarak alır… Millî tefekkürümüz, en çaplı sosyal müesseselerini dahi aileyi esas alan kavramlarla açıklamıştır. Yani dünyaya “aile” noktasından bakan bir millet karakteri taşıyoruz. Tâbî devlet ve kavimlere hakanlarımız “Birader” yahut “Kardeş” diye hitap ederlerdi. Hâlâ Kıbrıs “Yavru Vatan”, Pakistan “Dost ve Kardeş” diye anılmaz mı?

Keza beşerî münasebetlerimizi düzenleyen millî muaşeretimizde, aile fertlerinin unvanları ve küçük-büyük münasebetlerindeki davranış biçimleri hakim değil midir? Yoksa karşılaştığımız tanımadığımız bir hanıma: “Bacı, teyze, anne, yenge, abla” veya “nine” diye hitap etmez miyiz? Büyük saydığımız bir kimsenin, yaşça bizden küçük bile olsa elini öpmez miyiz! Eğer muhatabımız bir erkek ise, yaş durumuna göre: “Evlat, oğul, kardeş, ağabey, amca, baba, dayı” veya “dede” diye çağrılmaz mı?Bu muâşeret anlayışının gerisinde neler yoktur ki!.. Muhataba itimat telkini vardır, insanları dost biliş vardır, sun’îlikten kaçış ve sûiniyetleri bertaraf ediş vardır… Varlar çoktur; ama bütün cemiyet, toprağı ve devletiyle birlikte tek aileymiş gibi görüşümüzün altı çizilerek vurgulanması şarttır.

Bu görüş açısından bakıldığı takdirde Türk millî kültürünün bir “aile kültürü” olduğu bile söylenebilir. Ancak Şûrâ Komitesi’nin, Sayın Bakanımızın imzasıyla bize gönderdiği yazıda, görüşlerimizin en çok altı daktilo sayfasıyla sınırlandırılmış olması, konuyu detaylandırmamıza engel.

Dikkatinizi istirham ederim. Devlet katında, tarihimiz boyunca aile konusunda böyle bir şûrâ düzenlenmemiştir. En güç devirlerde bile devletini omuzlamış olan bu müessese, hiçbir zaman himayeye muhtaç olmamıştır. Bugün buna ihtiyaç duyulmaktadır. Yani yüzyıla yaklaşan bir barış ve kalkınma devrinin sonunda aile yapımız dağılmak tehlikesiyle karşı karşıyadır. Bu neden böyledir?

Tarihimizdeki en müşkil dönemlerimizde bile, doğurduğu çocuğuna “ya gazi ol, ya şehid” niyazıyla ilk memeyi veren analar ve oğullarını kınalı koç gibi “vatana kurban olsun” diye askere uğurlayan babalardaki millî his ve idrakler niçin giderek zayıflamaktadır?

Bu noktada Kubbealtı Akademisi Kültür ve Sanat vakfı olarak heyetimizin dikkatine sunmak istediğimiz husus şudur:

Türkiye’de kültür hayatı ve eğitim, Cumhûriyet’imizin ilk yıllarından beri büyük ölçüde devlet eliyle yürütülmüştür. Bugün aileyi bozmakta olan ve bizleri derin derin endişelendiren menfî tecelliler, çok büyük ölçüde devletimizin kültür politikalarının eseridir. Lütfen dikkat edelim! Vebal ailede değil, devlettedir. Şu âna kadar bütün müesseseleriyle milletin tarihî ve temel kültür tercihlerini değiştirmeye uğraşan devletimiz, bu noktayı göz ardı ederek hamiyetli bir Bakan’ın gayretleriyle “aileyi nasıl kurtarırız?” diye düşünüyor. Bu, teşebbüs sahipleri için taşıdığı şeref mahfuz kalmak kaydıyla, devletimiz için çok ciddî bir çelişkidir. Bu teşebbüsün sahiplerini yürekten tebrik ediyor, başarmalarını diliyoruz.

Artık kabul edilmelidir ki, Türk ailesini kurtarmak, öncelikle Türk milletinin temel kültür değerlerine yabancı, hattâ yer yer tahripkâr kültür politikalarının terk edilmesine bağlıdır. Türk ailesi tarih boyunca himmete muhtaç olmamıştır. Onu tahrip eden neşriyat, eğitim sistemleri ve ona zorla yeni bir şekil vermeğe çalışan kültür siyâseti olmuştur.

Burada aile konusunu konuşacakken, meseleyi birden bu kadar geniş tutmanın gereksizliği ileri sürülebilir. Ancak dıştan bakışla dev bir varlık gibi görünen cemiyetin ana unsurunu fertler teşkil etmektedir. Ve her fert bir ana babadan gelmiştir. Fertler, içinden çıktıkları ailelerin müspet ve menfî özelliklerini taşımaktadırlar. Sosyal müesseselerin yeri ve rolü şüphesiz çok önemlidir. Bunu inkâr edemeyiz. Ancak aileden alınan değerlerle bu müesseselerde işlenen değerlerin çelişkiye düşmesi ve çocuk gözünde daimâ gelenek ve aile değerlerinin aşağılanması başka ne sonuç verebilirdi ki?!

Problemimizin bir başka cephesi ise sağlıksız şehirleşme ile hatalı mesken siyâsetinin sıkıntılarıdır.

Aileler bu şehir ve mesken düzeninde küçülmek zorunda kalmakta ve çocukların asıl gıdalandıkları büyükleriyle bağları kopmaktadır. Evler genellikle çok küçülmüş ve bir büyük akrabaya yer kalmamıştır. Büyükler huzur evine yollanırken çocuklar da ya komşu teyzeler elinde yamalı bohçalar haline dönmüş veya kreşlerde noel şarkıları ezberleyip, babalarını reddeden psikolojilere sokulmuşlardır.

Şimdi bir de anaokullarında kendi kültürü namına hiçbir şey öğrenemeyen bu yavrulara yabancı dil öğretilmeye başlanmıştır. Artık noel şarkılarının tercüme edilmesine de gerek yoktur. Huzur evlerindeki yaşlılar hakkında yeteri kadar yaralı olduğunuzu tahmin ettiğimden bu noktayı atlıyorum.

Fakat şu kadarını söylememize müsaade buyurun: Aileyi bütün fertlerin zevkle yaşadığı bir sevgi ocağı haline getirmek ana gaye olmalıdır. Bayramlar, Hıdrellezler, kandiller gibi hoş vesilelerle fertlerin birbirine sevgisini takviye etmek; geleneğimizi bu noktalarda baltalamaktansa, sosyolojik bir güncellemeyle izahını yaparak canlandırmak esas olmalıdır. Türk ailesi şifâhî kültür ocağı hüviyetini günümüz şartlarında yeniden kazanmalıdır. Eskiden büyüklerin yürüttüğü bir kültür intikali keyfiyetini modern basın yayın ve televizyon metotlarıyla canlandırmak mümkündür.

Zira gelenekteki köy ve mahalle ortadan silinmiştir. Sokak başıboş serseri hayatının sembolü olmuştur. Ortada cami, kışla, okul üçgeninde aileden edindiği değerleri pekiştiren bir gençlikten bahsedebilecek babayiğit kaldığını da sanmıyoruz.

Bir de toplum ve ailede kadın, bilhassa çalışan kadın meselesi var. Burada konuyu feminizm gülünçlüğünü bir kenara bırakarak birkaç noktadan ele alalım. Doğum öncesi on, sonrası kırk günlük izin kullanan bir çalışan kadının çocuğuna ne kadar bakabileceğini insafla düşünelim.

Hemen hiçbir konuda eğitilmeyen ve el uzatılmayan kadınlarımıza sadece doğum kontrolü yardımları yapılması ve mevcut yoğun aşağılayıcı propaganda, hangi demokratik mekanizma tarafından meşrulaştırılmıştır? Doğum izinlerinin kısalığı, meskenlerin giderek küçülmesi, çocuklar için ihtiyaç duyulan yardım ve yatırımların hemen hiç dikkate alınmaması da bir başka doğum kontrolü müdür? diye düşünmekteyiz.

Ayrıca bu ülkede tabiatıyla önce boğaz meselesini çözmek derdine düşmüş insanlardan hangi kültür intikali beklenecektir.

İlerleme ve gelişme uğruna bu derece varlık temellerimizi dinamitlemenin şart olduğunu savunabilmek nasıl bir gaflettir? …Lütfen bir izahı varsa bilmek isteriz.

Hepimiz duymuşuzdur. Mehmet ellerine ve başına kına yakılıp askere gönderilir. Komutan biraz müstehzî –“Oğlum kurbanlık koç gibi bu kınalar da ne?”diye sorunca Mehmet: – “Komutanım, babam beni vatana kurban olayım diye yolladı” cevabını verir. Şimdi Mehmet’in enfes cevabının rûhâniyetini bir yana bırakalım. Ama komutanın tavrına ne demeli? Bu iki insan neden bu derece farklı düşünürler? Müşterek fikir ve iman zemininde buluşmadan, bütün kangren olmuş meselelerimiz gibi bu konunun çözümünü de çok güç bulmaktayız.





Hizmetsiz İbâdet , İbâdetsiz Hizmet..!

Sait Başer, “Hizmetsiz İbâdet , İbâdetsiz Hizmet..!”, Star-Açık Görüş, İstanbul, 22.05.2011. 31.mayıs.2008.

“Tapmak” fiili günümüzde ibâdet etmek anlamına kullanılıyor. Bu kelime, dilimizin en eski devirlerinden beri kullanıldığını bildiğimiz bir sözcüktür. Bilge Kağan, Kitâbeler’de Töre’ye aykırı davranan İnel Kağan’dan söz ederken, “Tanrı’nın onun kutunu taplamadığını” söylüyor. Buradaki kullanım, “Taplamak” fiilindeki uygun bulmak, onaylamak anlamının olumsuzlandığı bir örnektir. Divânu Lugâti’t-Türk ve Kutadgu Bilig’de kelimenin muhtelif kullanımlarıyla karşılaşıyoruz. Tapmak fiili üç temel anlam taşıyor: Birincisi ibâdet, ikincisi hizmet, üçüncüsü bulmak. İlk anda ayrı ayrı mefhumların adıymış gibi görünse de bu üç anlam arasında organik bir bütünlük bulunduğu açık. Ayrıca kelimenin olumsuz kullanımlarında başka nüanslar da ortaya çıkıyor. Özellikle “Tapugsuz” kelimesi, Tanrı’ya isyan, dolayısıyla Töre tanımazlık, devlete itaatsizlik, topluma yararsız oluş anlamlarını içeriyor. Bu anlamların “Tapug” kelimesindeki bulmak, hizmet ve ibâdet anlamlarıyla ilgisi göz önünde.

Tabiatıyle bu zengin muhtevalı kavramın, hangi sistematik fikrî yapı içinde bu anlamları yüklendiği önem taşıyor. Şamanizm safsatasına itibâr etmeden, tevhid eksenli Töre dininde Kök Tanrı ile varlık arasındaki organik ilişkiyi hatırlamamız gerekir. Tanrı varlığın köküdür. Özellikle insanlık Tanrısal değer itibâriyle en üst perdeden bir idrâkin uyandığı gönül ocağında pişmektedir. Yanmak anlamındaki kömek fiilinden gelen gönül kelimesi, içinde Tanrısal varlığın bütün güzellik, kudret ve haşmetiyle doğmayı beklediği kutlu bir ocaktır ve Kut’un da mekânıdır. Gönüldeki yanma, gene Türkçenin güzel bir cilvesini söyleyelim, aynı zamanda “uyanmak”tır. Burada uyanan Tanrı’dır. Gönüldeki yanma, (insandaki) Tanrı’nın uyanması demektir.

Gönül bahsi derin bir konu. Bunu bir başka vesileyle konuşmayı umarak daha ileri gitmeyelim. Şu kadarını söyleyelim ki, “Tapug” (tapmak) eylemindeki aslî özne gönülün ta kendisi. Yani ister hizmet, ister ibâdet olsun, esasen her iki faaliyette de, taklitlerine itibâr etmeden bakarsak, istenen şey bir buluştur. Varmak fiilinde hareketin içindeki var oluş gibi…

Töre, insandaki Tanrısal cevher olan Kut’un ortaya çıkması ve tamamlanması adına, çiğ gönüllü insanı pişirebilmek için, pişmiş gönül sahibi yapabilmek için, ister hizmet, ister ibâdet ederken gönlündeki yanmanın tesiriyle meydana gelen uyanmada bir “buluş” hali, yani “visal” istemektedir. İslâmiyet buna “vecd” diyor.

Esâsen Töre’nin mutlak isteğiyle teşkil edilen Türk Devleti’nde amaç, insanlığı Kut’a kavuşturmaktır. Bütün müesseseler küçükten büyüğe bu maksada nisbetleri sayesinde meşrûlaşırlar; fakat Kut’un ortaya çıkmasında olmazsa olmaz şart da, ben duygusunun yerini, bütün varlığın sorumluluğunu hisseden bir yüksek idrâkin almasıdır. Hizmetin derûnunda saklı cevher de budur. Dolayısıyla eski Türkçe, Arapçanın hizmet ve ibâdet adını vererek iki ayrı kavramsal alanmış gibi gösterdiği bu kavramlara bu sebeple tek bir ad vermiştir: Tapug!.. Hizmet ibâdettir, ibâdet de hizmettir… Bu iki kavram tek bir değerden ibarettir…

Seküler anlayış, insanlığı kutsaldan savurup attığı için bir hizmet sistemleri işbirliği olmak üzere biçimlenen ve meşrûiyetini bu kutlu hedeften kazanan türdeki devlet kavramını biz artık tanımıyoruz. Sönmüş sanılan kül yığınlarının derinlerindeki köz gibi, hizmet yahut hizmeti ibâdet telakkî ediş, sayıları pek az da olsa, bir takım isimsiz kahramanlar nezdinde devam ediyor. Ancak maalesef günümüz şartlarındaki genel durum bu makam ve mevkîlerin birer ego tatmin aracı haline dönüşmeleridir. İnsanların amacı da tabiatıyle tahakküm ve gösteriş adına bu köşe başlarını tutmak oluyor.

Pekala sistemin kökündeki hikemî yapı ortadan kalkmış mıdır?

Hayır!..

Aslında ne garipdir ki, sistem meşrûiyetini halâ aynı kutlu gayeden alıyor. Ama yazık ki, düzenin işleyişi, sistemi kullanan âdi zihniyet tarafından iğdiş edilmiş ve hizmet gayesinden beslenen makamlar, menfaat temin ocaklarına tahavvül etmiştir. Ehliyet ve liyâkat sahibi hizmet erbâbı arasında makamın hizmette saklı bulundıuğunu bilenler daima vardır. Ancak maalesef bu ferâset ve basîreti herkesten beklemek kabil değildir.

Elbette makam hizmette saklıdır. Ve gerçek devlet o hizmeti yapanın gönlünde hayat bulur. Aradığımız kavramı muhalifinden çıkararak söylersek, nasıl Tapugsuz oluş hem Tanrı tanımazlık, hem Töre’ye isyan ediş, hem de devlete itaatsiz bir bencilliğin adıysa, Tapug yani hizmet de içinde devleti, daha ötesini söyleyelim aslî özne olarak Tanrı’yı, faaliyetinde ise ibâdeti barındırır. Zaten biz bunların toplamına gerçekten makam yahut mevkî diyebilliriz. O halde ferâset erbâbına sözümüz odur ki, gönüllerdeki yangın körüklenmeli ve hizmete devam edilmeli, karşılaşılacak olumsuzluklardan dolayı yılgınlığa kapılınmamalıdır.

Çünkü görünür makamlar meşrûiyetlerini vaktiyle sizin gibilerin yaptığı hizmetten almışlardı. Gerçek makam ise sizin faaliyetinizde saklıdır. Yani size makam gerekmez. Yeter ki hizmet ederken hikmetle temasımızı kaybetmeyelim. Varlıktaki birliğin sorumluluğu adına gönlümüzdeki yanma devam etsin.

Gönül ocağımız sönmesin.

Yoksa!

İbâdet tadını kaybetmiş hizmet ne demektir?

Hizmetsiz ibâdetten kime ne?





Kültürümüzün Uç Beyi

Yahyâ Kemal olmasaydı ne olurdu? Yakın tarihte birçok temel meseleye dikkat çekmesi, yeni bir fikrî sistem içinden bakarak yarattığı sanatın câzibesi aydın tabakamıza hükmetmeseydi ne olurdu diye bir an düşünsek!?

Türk fikir, sanat ve ilim hayâtına doğrudan ve dolaylı tesirleri olmasaydı, bugün bilinen bir çok şöhretli ve yeni millî hayatın kurucu isimleri Yakup Kadriler, Halide Edipler, Nazım Hikmet, Orhan Veli, Tanpınar, Banarlı, Ayverdi ve Necip Fâzıllar… velhâsıl yeni Türk edebiyâtı belki yine doğardı, ama acaba hangi mâhiyette?

Türk Mûsıkîsi, mîmârîsi, dili belki yine farkedilirdi ama “âbidelerde mücessemleşen Türk ruhu”, “Itrî”, “Rindlik”, “Münir Nûreddin”, “Ekrem Hakkı Ayverdi ve Dev Osmanlı Mîmârîsi Külliyâtı”, “Türk Müslümanlığı” tesbiti…gibi daha nice mevzu ve değerli isim yine de bilinebilir miydi? Dolayısıyle Yahyâ Kemal’in Türk entellektüel hayâtındaki yeri tam anlamıyla bir “öncülük” gelecek zamanlara doğru bir istikbal tasarımı yaratıcılığı, bir kültürel uçbeyliği mâhiyetindedir.

Ancak hakkında yazılanlardaki genel hayranlık havası ve bazı değerli imzâların değerli analizleri istisnâ tutulursa; doğrusu bu mütefekkir şâirimizin düşünce, duygu ve inanç dünyâsının lâyık olduğu ve yarattığı muhtevâ ile mütenâsib bir çerçeveye oturtulduğunu maalesef söyleyemiyoruz.

M. Fuat Köprülü, Darü’l-Fünun’da öğrenci iken Yahya Kemal de tarih müderrisi(profesör)dir. Yahyâ Kemal, dinlerin milletlerin mektebi olduğuna kani olduğu gibi millet hayatının tarihî seyri içinde, inançların gelenekleşmesi sonucu, dinin de millîleştiği görüşündedir. Paris’ten İstanbul’a geldikten sonra ilmî temaslarında bu konuya da yer veriyordu: “Fuad Köprülü de bütün dil ve edebiyatların mukayesesi mevzûlu bir eser yazmak müddeâsındaydı. Ben kendisine demiştim ki: -Bu büyük mevzûa girmeyiniz. Bizim daha mühim mevzûlarımız vardır. Meselâ şu Ahmed Yesevî nedir ? Kimdir ? Bir araştırınız. Bakınız bizim milliyetimizi asıl orada bulacaksınız.” Hâce Ahmed Yesevî’de dini değil milliyeti aramak! Halbuki Yesevî’nin eserinde açık bir Türklük veyâ milliyet konusu yoktur. Onda, bir dünya görüşü esastır.





Yesevî’den Günümüze Türk Düşüncesi Etkinlikleri ”Yahyâ Kemal Düşüncesi”

Ben doğrudan doğruya Yahya Kemal şiirinden bahseden bir konuşma yapmaktansa, şöyle kısa bir ufuk turu yaptırmak istiyorum. Türk Medeniyeti kendisine has bir medeniyettir. Doğuya da Batıya da nispet edilmesi, Doğuya da Batıya da bütünüyle mal edilmesi mümkün olmayan bir medeniyettir. Türk Medeniyeti karakteri itibarı ile bir adalet medeniyetidir. Tabii bu çok kullanılan bir tabir: Türk medeniyetinin adalet temelli bir medeniyet olduğu konusu aşağı yukarı bugün bir slogan haline geldi. Fena da olmadı, yanlış da değil. Günümüzde hükümetimiz de bu slogana sahip çıkıyor, hatta dış siyasetin mihveri haline getirmeye dönük bir takım hamleleri de memnuniyetle görüyoruz. Şimdi nizam-ı alem ideali Türk Tarihinde en öne çıkan idealdir. Alemin nizamından kendisini mesul hisseden bir medeniyetten söz ediyoruz. Alemin nizamı dendiğinde ister istemez önümüze adalet kavramı çıkar. Şimdi, adalet nedir? Bir takım hukukî, sabitlenmiş kurallar mıdır adalet veya sadece hukuk alanını bağlayan bir değer midir adalet, yoksa başka alanlara doğru da kaydırılması, başka alanların da adalet kavramı üzerinden tekrar düşünülmesi gerekir mi?

Bana göre gerekiyor.

Geri dönmek üzere sözü burada bırakıp Doğu ve Batı medeniyetlerinin karakterlerini bir kaç cümleyle özetlemeye çalışayım. Sonra tekrar dönelim adaletin neden Türklerde ortaya çıktığı ve önemle tarihte Türklüğün alamet-i farikası olduğuna. Burada, gördüğüm kadarıyla mürekkep yalamamış bir dinleyici yok, aşağı yukarı genel kabuller, genel kültür içerisindeki değerlendirmeleri bilen bir dinleyici kitlesi var. Doğu dendiğinde Hindistan merkezli bir kavrayış ortaya çıkar. Yanı sıra Çin eklenir. İran düşüncesi eklenir. İşte Orta Doğu Sami topluluklar düşüncesi buna eklenir ama merkez Hindistan’dır. Doğunun alamet-i farikası Hint düşüncesi, Batınınki ise daha ziyade Roma merkezlidir. Daha geriye gidersek, Eski Yunan, Roma ve Hıristiyanlığın eklenmesiyle beraber işte eski Yunan, Roma, Hıristiyanlık ama 16.yy’da ortaya çıkan reform hareketlerinden sonra rasyonalitenin damgasını vurduğu bir medeniyet anlayışıdır. Şu nokta çok önemli bir nokta: Doğu medeniyeti derken de Batı medeniyeti derken de sosyal, ekonomik faaliyetlere baktığımızda aşağı yukarı birbirine benzeyen faaliyetler görürsünüz. Doğuda tarımla meşgul olunmaktadır. Batıda tarımla meşgul olunmakta ve tarım toplumlarında sınıf kavramının ortaya çıkması kaçınılmazdır. Tarihî tecrübenin ortaya koyduğu realite bu. Doğu toplumları da Batı toplumları da sınıflı toplumlar. Sınıf kavramının belleğe girmesinden itibaren zulmün ortaya çıkması kaçınılmazdır arkadaşlar. Çünkü zulmün ortaya çıkmasını sağlayan zemin sınıf problemidir. Bir avuç aristokrat, ruhban ve asker, büyük kitleyi ya köle ya yarı köle halinde tutabiliyor. Hindistan’daki kast sistemini aşağı yukarı hepimiz biliyoruz. Batı dünyasında da servage (servaj), yani toprak kölesi kavramı var. Halk toprağa bağlıdır, köle toprakla birlikte alınır satılır… Halkın fiyatı bile yoktur, emtia gibidir, maldır; kölelerin zaten hiçbir hukuku yok. Servaj, nisbeten yarı köle olmakla beraber, köle sınıfının hiçbir hukuku yoktur, mal hükmündedir, ticari emtia hükmündedir ve bu durumda Doğuda da Batıda da halkın büyük bir kısmı, küçük bir zümrenin zulmü altında kalmıştır tarih boyunca. Batıda özellikle rasyonalitenin önünün açılmasıyla beraber; reformlardan sonraki felsefenin önünün açılmasıyla beraber, Batının talihi de değişti. Felsefenin önünü açan Martin Luther’in yorumu ve büyük filozoflar dikkat ederseniz genellikle Alman asıllıdır, protestandır. İlk müzisyenler ve filozoflar genellikle, istisnaları olmakla beraber protestandırlar. Yani protestanlığın serbest bıraktığı rasyonalite, Batıyı değiştirmiş, dönüştürmüş, sınıf kavgalarını meşrulaştırmıştır. Doğuda niye sınıf kavgası olmadı Batıda olduğu gibi? Doğu dünyasında reankarnasyon düşüncesi vardır. Reankarnasyon yani tekrar dünyaya gelmek., Brahmanizmin “Samsara” denilen bir kavramı var. Samsarada ruh ölümsüzdür, tekrar tekrar sonsuz kere dünyaya geri gelir. Ne zamana kadar gelir? Brahma’ya kavuşuncaya kadar. Brahma’ya kavuşunca ruh sükûn bulur. Brahma’ya kavuşmanın da çaresi, içinde bulunduğunuz sınıfın şartlarını tam olarak içselleştirmek ve asla isyan etmeden, çünkü isyan Brahma’nın koymuş olduğu düzene isyandır. Üst sınıflar, varlık Brahma’nın kendini açmasından meydana gelen bir nitelik taşıdığı için, üst sınıfa itirazlar Tanrı’ya itiraz gibi alınır. Dolayısıyla bir sonraki hayatınızda, hali hazırda bulunduğunuz sınıf şartlarını doğru bir biçimde ifade etmezseniz daha geri sınıflara doğru düşmeniz, hatta hayvana, hatta böceklere, hatta nesneler alemine kadar gerilemeniz mevzu bahistir. Dolayısıyla bulunduğunuz sınıfa itibar etmek, onun şartlarını kayıtsız şartsız benimsemek, uygulamak zorundasınız. Bu düşünce, Doğuda sınıf çatışmasının önünü kesmiş, dolayısıyla doğu dünyası Budizme de yansımış. Budizm, Brahmanizmin bir uzantısıdır. Eski Çin düşüncesinde de var bu. Dolayısıyla doğuda bir sınıf mücadelesi teessüs etmiyor. Peki, insanda hak duygusu hiç mi yok? Mesela Taoizm’in kurucusu Lao Tzu’nun Tao Te King adlı kitabının birinci ilkesi, “haklı haksız ayrımı yapmama ilkesi”dir: “Haklıyı gözet; ama aynı oranda haksızı da gözet.” diyor. En önemli erdemlerden biri bu! Yani insanın görevi adaleti yerine getirmek, beşeri düzeni ıslah etmek değildir. Çin düşüncesinde öyle, Brahmanizmi de demin söyledim. Böyle olunca insanın aksiyonu içine döndürülüyor, kalbe çevriliyor, bir iç aksiyon söz konusu hale geliyor. Kendi içinde derinleşme söz konusu oluyor. Bir mistik insan tipi ortaya çıkıyor ve bu sebeple aksiyonu içine döndürülmüş olan toplumlar olmaları dolayısıyla tarih boyunca Hindistan’dan dışarıya huruç hareketi görmezsiniz. Hindistan defalarca işgale uğramıştır. Milattan önceki yüzyıllardan beri, Büyük İskender’den beri daha öncesi de var. Sürekli işgale uğramıştır; ama dışarıya huruç hareketi yapmamıştır.

Son dönemde bakıyoruz Hindistan’da bir değişme var. Ne oldu Hindistan’a? Hindistan dünyaya açılıyor. Hindistan dünya piyasalarıyla, dünya fikir platformlarıyla, zeminleriyle ilişkiler kuruyor. Hint insanı Dünya’nın her yerine gidiyor. Ne oldu da Hindistan insanı – ki binlerce yıldan beri kendi coğrafyasından çıkmadığı halde – bugün çıkıyor? Şu oldu değerli dostlar: 20.yy’da iki tane önemli filozof geldi. Bunlardan birisi Auro Bindo, diğeri Radha Krişna adlı filozoflar. Radha Krişna aynı zamanda Hindistan cumhurbaşkanlığı da yaptı 1965′lerde. Hindistan’ın BM nezninde, Unesco nezdinde temsilcilikleri, Moskova’da büyükelçiliği var. Üniversitede profesörlükleri var Radha Krişna’nın.

Dediler ki: “Brahmanizm’de varlığı yanılsama (=maya) olarak kabul eden anlayış değiştirilmelidir. Madem varlık Brahma’nın kendine açmış halidir ve insanın gayesi Brahma’ya ulaşmaktır. O halde varlığı küçümseyen bu anlayışı terk etmeliyiz. Varlık artık yanılsama diye algılanmamalıdır. Brahma olmadan varlık ortaya çıkamazdı. Varlık olmadan da Brahma’yı tanıma şansımız yoktur. Biz Brahma’yı varlıktaki fenomenleri üzerinden tanıyabiliriz.”.

Bu yorum Brahmanizm’e getirilen müthiş bir güncellemedir. Dikkat buyurulsun, Hindistan insanı bu yorumla beraber dış alemle barıştı. Demokrasinin de buna ciddi bir katkısı var. Şu anlamda var: Demokrasiyle beraber eski sınıf çatışmaları büyük ölçüde zayıfladı. Böylece Radha Krişna’nın görüşleri Hint insanını dış dünyaya açtı.

Bugün Brahmanizm’deki o olağanüstü muhayyile geliştiren büyük tarihî tecrübe bilgisayar programcılığında kullanılıyor ve Hint insanı bütün dünyaya bilgisayar programlarını üretir, satar hale geliyor. Hint ekonomisi bugün dünyada en hızlı kalkınan ekonomilerden biridir.

Brahma’sız varlık mümkün değildir, Brahma’yı varlıkların üzerinden tanırız.

Şimdi bu iki cepheli bakış açısı bizde 13. yüzyılda Muhyiddin İbnü’l Arabî’nin formüle ettiği: ”Tenzih ile teşbih arasında olmalıyız” düşüncesiyle aynı şeydir. Tenzih Tanrı’yı (Allah’ı) noksan sıfatlardan arındırma demektir. Fakat aşırı giderseniz, Tanrı soyut bir Zeus’a döner. Sırf teşbihte kalırsanız Tanrı, Spinoza’nın sistemindeki gibi bir kaba varlığa indirgenmiş olur. Buna panteizm derler; ama o bir tür materyalizmdir. Tanrı, varlığı indirgenmiş olur.

Ne odur ne budur. Allah’ın tecellisi olmadan varlık söz konusu edilemez; ama Allah varlığa da indirgenemez.

Şimdi bu anlayış bizde ta 10. yüzyılın başında Semerkantlı Türk düşünür İmam Maturidi’nin (ö.:944) belirlemiş olduğu Allah’ın zat ve sıfatları arasındaki ilişkiye dönük formülle de aynıdır. Ne diyordu İmam Maturidi: “Allah’ın zatî ve sübutî sıfatları birbirinden ne ayrıdır ne gayrıdır, ne aynıdır ne ayrıdır. Güneş ışığı güneş değildir diyemezsiniz, ona güneştir de diyemezsiniz”. Bunun gibi ne aynıdır ne ayrıdır; hem ayrıdır hem aynıdırdaki dikkat ve titizliği, teyakkuz hali, “tenzih ve teşbih arasında olmalıyız”da da vardır. Aslında bu, İslam’ın Sırat-ı Müstakim dediği şeydir.

Ve bizim kültürümüz de adalet kavramı üzerinde durmakta idi. Adalet her an yeniden keşfedilmesi gereken, bulunması gereken bir karar halidir, bir denge halidir.

Sözün başına dönmüş oluyorum burada. Bir denge halidir ve bunu özellikle Maturidi’den gelen Türklüğün dünya görüşünü yani “îtikad” kavramını, Yahya Kemal’de sık sık görürsünüz. Yani burada Yahya Kemal’e böyle bir atıf var. Zat-sıfat arasında, yani varlıkla Allah’ın zatı arasında Matüridi ile kurulan ilişki, daha sonra Muhyiddin-i Arabi’deki “tenzih ile teşbih arasında olmak gerekir” denilen anlama üslubu, uzatıldığında Türk düşüncesinin omurgasını bulursunuz ve bu omurga üzerinde en aktif zümre olarak özellikle mutasavvıfları görürüz.

Hoca Ahmet Yesevi burada öne çıkar.

Hoca Ahmet Yesevi nereden çıktı birden bire? Asırlardır unutulan bir isim nerden çıktı?

Hoca Ahmet Yesevi, Yahya Kemal’in öğrencisi olan Fuat Köprülü’ye verdiği bir talimat, bir ödev sayesinde tekrar keşf edildi…

Yahya Kemal, genç Köprülü’ye 1918 de: ”Şu Yesevi’yi bir incelesen, öyle tahmin ediyorum ki bizim milliyetimiz onda saklıdır” diyor.

Bizim milletimiz orda saklıdır. Hoca Ahmet Yesevi’nin eseri elimizde, Divan-ı Hikmet’tir. Baştan sona okuyun, bir kere Türkçülük, bir kere Türklük, bir kere milliyetçilik sözü geçmez. Bir kere Türkçe kelimesi geçer. Türkçe söylemenin güzelliğine ve önemine vurgu yapan bir kıtası var. Bunun dışında -ki o da hitap ettiği toplumla iletişim kurmanın şartı zaten.- Ahmet Yesevi’de millet, milliyetçilik yani bugünkü modern ideolojik çerçeve anlamında bir rasyonalite kavramı bulamazsınız.

Buna mukabil Hoca Ahmet Yesevi’ye Orta Asya halkı “Hz. Türkistan” der, Hz. Türkistan! Bir vatanın adıyla, bir coğrafyanın adıyla anılıyor.

Coğrafya insan ilişkisine dair İsa kardeşimizin Yahya Kemal’den aktardığı form, Ahmet Yesevi ismi etrafında tesbit edilmiş oluyor.

Bir örnek…

Bir tarafıyla milliyetimizi onda bulacaksın, diğer tarafıyla Türkistan’ı. Yani bir tarafı vatan adam, bir tarafı millet adam…

Peki, Yesevi’nin görüşlerindeki ana karakter nedir?

Yesevi’nin görüşlerindeki ana karakter, varlık ile zat arasındaki organik ilişki anlayışıdır. Varlığı ilahi tecelli görmek, dolayısıyla muhabbet üzerinden, aşk üzerinden varlığı anlamlandırmak. Tecellinin temel kavramı aşk, muhabbet; ama bu içe dönük, Hindu tarzı bir mistik muhabbet değil!

Yesevi’de sembolleşen model, aynı zamanda toplumsal bir faaliyet olarak hak ile halkı buluşturan ontolojik yaklaşımdır.

Sırf Hakk değil, sırf halk değil!..

Yesevi’nin görüşünde bu var.

Dolayısıyla Yahya Kemal, Hoca Ahmet Yesevi’de bir kimlik prototipi görmüştür ve Köprülü’nün “Türk Edebiyatında İlk Mutasavvıflar” adlı eserini bundan sonra yazmıştır ve “İlk Mutasavvıflar” Türk Edebiyatı tarihi araştırmalarında çığır açıcı bir eser olarak halen görevine devam etmektedir.

Bu anlayış tabi 13.yy’ı son derece kıvama getirdi. Bu asırda Anadolu’da yoğun bir entelektüel faaliyet görürüz. Toplumla çok ciddi manada bütünleşmiş bir faaliyet görüyoruz bu. Bazı sembol isimler ortaya çıkıyor. Mevlana gibi, Ahi Evren gibi, Hacı Bektaş Veli gibi, Yunus Emre gibi… Bunlar toplumun tam olarak barışık olduğu aydınlardır.

Şimdi 20.yy’a doğru gittiğimizde vaktiyle aydınıyla bütünleşmiş olan toplumda, aydın-halk ayrışması çatışması ortaya çıkar. Tanzimat aydınlarına baktığımız vakit, Tanzimat’a kadar 16.yüzyıldan itibaren Osmanlı’nın ıslahat hareketleri var biliyorsunuz. Bu ıslahat hareketlerinde, “dine daha sıkı sarılalım” tezi etrafından kurulmuş bir ıslahat düşüncesi var. Fakat dine daha sıkı sarıldıkça da bu ıslahatlar olmuyor.

16.yy da bir kırılma var, bu konuya çok girmeyeceğim vakit darlığı dolayısıyla; ama “Tanzimatçı aydın” ezcümle diyor ki: “Artık bu kültürden çözüm çıkmaz. Çözüm ne olacak? o zaman batıya döneceğiz. Batıya döneceğiz ve bunu Osmanlıcılık üzerinden yapacağız”. Tabi “Osmanlıcılık büyük bir hayal kırıklığıyla neticelenmiş” diyor Yahya Kemal. Tanzimat’ta da, Meşrutiyetlerde de, Jön Türklerde de kültüründen çözüm üretme ihtimali kalmadığında inanan bir aydın tavrı görürsünüz. Tabii aydınlarda, bu yaklaşımın sonucu olarak, toplumunun değerlerine karşı bir küçümseme tavrı ortaya çıkıyor. Toplumunun değerlerinden kopan bir aydın tipi… Yahya Kemal komplekssiz bir aydındır ve kültürüne herhangi bir takıntıya kapılmadan bakıyordu. Bu noktada Yahya Kemal’in gene çok derin bir kavrayışıyla karşı karşıya geliyoruz.

Yahya Kemal, tarihe derin bir bakışla eğilmiş, problemli alanları çok iyi tespit etmiş ve 20.yy’ın başında toplumun yeniden ihya edilmesi gerektiği konusunda batıcı aydınlarla aynı noktada. Toplum elbette yeniden ihya edilmelidir; ama bu ihya, batının değerleriyle olmamalıdır. Batının analitik düşüncesi kullanmalı ama “mektepten memlekete de dönülmelidir”. Batı bir mektep olabilir. Ama konumuz biziz ve bizim kültürümüz bizim değerlerimiz söz konusudur. Batının şehrini getirip buraya dikmek değil, batının müziğini aynen getirmek değil!.. Yapılan ise bu idi.

Konservatuarlar kuruldu, batı operası vesairesi; Türk müziği yasaklandı. Efendim Latince mecburi ders yapıldı. Roma hukuku hukuk fakültesinde temel ders haline getirildi, binlerce yıllık büyük Türk medeniyetinin hukuku yokmuş gibi davranıldı. Hala mimarlık fakültelerimizde Türk Mimarîsi bölümü yoktur.

Peki, bütün bunlar ne adına yapıldı? Türkçülük adına yapıldı. Cenap Şahabettin ‘in bir cümlesi var. Yahya Kemal onu çok beğeniyor. Diyor ki Cenab Şehabettin, kendisi bir Batıcı olarak: “Bugün” diyor, “Turancı ekibin de yaptığı şey bizimkinden farklı değil. Onlar da Batı emtiası satıyorlar! Onların malı da Berlin’de, Paris’te imal oluyor; ama onlar bunu ay yıldızlı ambalajla satıyorlar”. Yani Türkçülük fikri batıda imal edilmiş bir nationalism türüdür. Sonra “Türk’üm, doğruyum” diye her sabah çocuklara bağırttığımız halde bunun içine bize dair bir şeyler koymak yerine bunun içi boşaltılıp, batılı değerleri doldurulmuş; ama azınlık duygusu taşıyanlara karşı da Türkler hedef haline getirilmiştir.

Şimdi Yahya Kemal’e bu perspektiften bakınca, ki zamanımız da kısaldı, diyelim tarih: Cumhuriyet’te Ziya Gökalp Türkçülüğü üzerinden kurulan resmi tarih, İslam öncesi Türk tarihi esaslı oldu. Bütünüyle unutulmuştu bir bakıma isabet oldu, çünkü tarih bir devamlılıktır. Lakin Selçuklu’yu, Osmanlı’yı atlayıp, Gökalp yaklaşımıyla 20.yy’ın, 21.yy’ın çocuğuna kimlik kazandıramazsınız. Yahya Kemal’deki kavram imtidattır, devamlılıktır. Tarihte devamlılıktır. Efendim milliyet, Ziya Gökalp tarihinde verdiği dil birliği, o tarihte birliği, kültür birliği, bilmem ne birliği… bir çok kavram konur. Altına, işte, bunlarda birleşenler millettir denir. Bu, batıdaki rasyonalite, homojen toplum yaratma projesinin tarifi. Yahya Kemal’in milliyet tarihine bakıyorsunuz, çok sade ve çok özgündür: Kalp ve menfaat birliğidir. Başka hiçbir şart yoktur. Beklentilerimiz, sevgilerimiz ve menfaatlerimiz örtüşüyorsa aynı millettenizdir. Efendim, vatan kavramına bakar, vatana da vahdet-i vücut fikri üzerinden bakar. Vatan Hakk’ın bize tecelli ettiği yerdir ve bizim varlığımızı aldığımız şeydir. Toprağın milliyetidir vatan. Millet ise toprağın ayağa kalkmış halidir. Kimlik meselesinde “Ezansız Semtler” yazısını hatırlayın. Türk olmak diye bir ifade vardır Yahya Kemal’de. Türk doğmaktan ziyade Türk olmaktır değerli olan. Tarih boyunca da böyleydi zaten. İmparatorluk kültüründen gelen bir toplumda soy vurgusu üzerinde bir siyasî teşkilatlanma mümkün değildir. Hiç bir imparatorluk soy vurgusu üzerine oturmaz. Değerler sistemi mensubiyeti üzerine oturur. Dolayısıyla kimlik konusunda Zaharyan’ı da, İsak’ı da, Rum Mehmed Paşa’yı da… Mesela Otlukbeli savaşında şehit olan bir Murat Paşa var. Fatih’in yanında çarpışırken şehit olan Murat Paşa… Bir Paleolog prensi. Yahya Kemal için, şüphesiz Türk’dür. Yani ırk fikrini, soy fikrini reddetmek mümkün değil. Elbette insanların bir soyu var; ama değer soydan gelmiyor. Türk dediğiniz insan bir imparatorluk insanının modelidir. Onun değerlerine mensup olan kim varsa Türk’dür. Arnavut da olabilir, Boşnak da olabilir, Sırp da olabilir, Kürt de olabilir. İşte İstiklal Marşımızın şairi bir Arnavut’dur, Hamdullah Suphi Arnavut’dur vs. bunu çoğaltabiliriz. Rejimin reddi miras yapmasına hiçbir zaman razı olmaz. Musikî konusunda, musikînin yasaklandığı devirlerde,

“Çok insan anlamaz eski musikîmizden

Ve ondan anlamayan bir şey anlamaz bizden”

dedi. Bir başka şey: “Medeniyet, sadece üzerinde yaşanılan toprağı fethetmek değildir!” diyor. “Coğrafya fethetmekle bitmez iş” “Zamanı fethetmedikçe medeniyet olamazsınız”!.. “Mekânın fethi yetmez, zamanın da fethi gerekir” diyor.

Bütün bunları topladıktan sonra, adalet kavramına geri dönelim. Ne ayrıdır ne de gayrı, tenzih ile teşbih arasında durulmalı. Yahya Kemal bize bunu yeniden hatırlattı. Yeniden o medeniyetin ana değerini, o 24 ayar som altın gibi -Som şiir de der yaptığı sanata- o som medeniyetin, insanlığın binlerce yıldır adalet kavramını tanımasına sebep olan o medeniyetin değerine dikkatlerimizi tekrar yoğunlaştırmamıza imkan hazırladı. İşte “Nizam-ı alem için er gelür!” diyordu ya!

Şöyle bağlayayım, daha fazla uzatmayayım.

Türk medeniyetinin bu bağlamda, yeniden, adalet kavramı üzerinden yorumlanması gerekiyor. Adalete göre mimarî nasıl olur? Efendim, diyorlar ki, işte Ziya Gökalp’te var, Osmanlı mimarîsi Bizans’tan alındı der, bir kısmı Fars’tan alındı der. Efendim, bir cihan devlet geleneğinden geliyorsanız, kapalı kültür olamazsınız. Hem alacaksınız, hem vereceksiniz. Fatih toplumun kültürü böyle bir şeydir. Kapalı kültürü savunmak bu milleti ve kültürünü hiç tanımamak demektir. Biz hem aldık, hem verdik. Rusça’da bugün 9.000 Türkçe kelime var, hem aldık hem verdik. Burada önemli olan Arap’dan alınanın, Bizans’dan alınanın, efendim, Ermeni’den alınanın yeniden terkip edilip adalet üzere tekrar nasıl inşa edildiğinin görülmesi ve ifade edilmesidir. Türk medeniyeti de adalet medeniyetidir. Bunu musikîsinde de görürsünüz. İşte Türk musikîsiyle Arap müziği aynı kategoriye sokulur. İyi de Itri’nin müziğindeki denge Arap’ın yalellisinde var mıdır? Birisi adalet müziğidir. Öteki, sınıflı toplumun komplekslerinden doğan yaralarını örtmeye çalışan müziktir. Türk toplumu sınıfsız olmanın avantajıyla adaleti tanıdı ve tanıttı. Medeniyeti bu çizgi üzerinde inşa etti. Diyeyim ve saygılarımı sunayım… / Sait BAŞER





Hayattaki Değişime Uygun Çalışacak Bir ”İstanbul Enstitüsü” Kurmak

Sözlerime başlamadan evvel, saygıdeğer heyetinizi, katılımcıları ve organizasyon komitesini saygı ve sevgiyle selamlıyor, bu faydalı mesâinin kalıcı ve hayırlı sonuçlar yaratmasını diliyorum.

Burada çoğu İstanbul’da yaşamış, kalan kısmı ise İstanbul üzerine kafa yormuş değerli topluluğunuza bir İstanbul panoraması çizmek ihtiyacı duymuyorum. Elbette ki, İstanbul, üstad Yahya Kemal’in ifadesiyle: “Türk medeniyetinin muhassalası, eseri ve özetidir.” Bugün on üç milyon civarındaki nüfusu, meskun mahallin coğrâfî büyüklüğü, sınâî ve ticârî faaliyet zenginliği, nüfus hareketleri, eğitim, sağlık, spor, ulaşım… merkezlerini kendinde toplaması, muhteşem tarihî birikimi ve çevre imkanlarıyla İstanbul konusu devâsâ bir ana başlık ve yüzlerce alt başlık altında ancak panoraması çizilebilecek bir şehirdir. İstanbul Türk medeniyetinin en görkemli bakiyesi olma niteliği kadar, halihazırda Türkiye Cumhûriyeti’nin de özeti ve lokomotifi mahiyetini taşıyor. Türkiye, Cumhûriyet kurulurken siyâsî merkez olarak Ankara’yı başşehir seçmiş de olsa, İstanbul’un fiilî liderliği en azından bir çok alanda hiç kesintiye uğramamıştır. Ülke nüfûsunun beşte biri burada yaşıyor. Ülke geneli bakımından ticâret, sağlık, eğitim, basın-yayın, hizmet sektörü… gibi konulardaki rakipsiz belirleyiciliğini tartışma şansımız yoktur.

Tabiatıyla taşıdığı olumlu niteliklerin ortaya çıkıp biçimlenmesi, form kazanması, toplumun ve siyâsetin önüne çok ciddî maliyetler de çıkarmaktadır. Bunlar bazen büyük sosyal reaksiyonlar, bazen gelenek ve kültürün tahribatı, bazen mafyatik oluşumların yeşermesine zemin vermek, aldığı göçe gerekli medenî teçhizâtı sağlayamamak (alt yapı, trafik, işsizlik, uyuşturucu, gecekondulaşma, yeraltı faaliyetleri vb.) dolayısıyla da milyonlarca insanın ciddî anlamda stres biriktirdiği bir yaşama tarzının doğması gibi sonuçlardır. Zaman zaman İstanbul’un meseleleri öylesine üst üste yığılıp ürkütücü fenomenlere dönüşüyorlar ki, burası bugün bir medeniyet üretim merkezi midir, yoksa çoğunlukla vahşet ve sefâlete yol açan bir azap şehri midir? diye paniklememize yol açmaktadır. Dünyanın en önemli ve büyük şehirlerinden biri olan İstanbul’daki bütün gelişmeleri ve süreçleri çoğu durumda şehrin yetkilileri dahî ancak dıştan ve gizlenemez bir şaşkınlıkla gözlemek mevkiinde kalıyorlar.

Elbette ki İstanbul hakkında çeşitli alanlarda farklı büyüklüklerdeki yüzlerce kurum ve kuruluş çalışmalar yapmıştır ve yapmaktadır. Şehrin yöneticileri durup dinlenmeden hizmete devam ediyorlar. İstanbul üzerine yoğunlaşmış, eser vermiş binlerce ilim adamı, tarihçi, edebiyatçı, şâir, sosyolog… vardır. Bugün yazılı ürünler bakımından tam olarak biraraya getirilememiş de olsa, İstanbul hakkında çok ciddî bir literatürün varlığından bahsedebiliriz. Fakat ne yazık ki, İstanbul’u bütün yönleriyle bir veri tabanında toplayabilmiş değiliz. Yani İstanbul’un bugünün teknolojik imkânlarıyla desteklenecek ciddî bir bilgi bankasına ihtiyâcı vardır.

Bendeniz uzun yıllar İstanbul Fetih Cemiyeti’ndeki İstanbul Enstitüsü çalışmalarına katılmış, bu şehir adına mesâî harcamış, kafa yormuş bir dostunuz olarak İstanbul’un hiçbir avantaj veya problemini genel bir görüş imkânı olmadan değerlendiremeyeceğimiz düşüncesindeyim. Bu sempozyumu düzenleyen dostlardan bazılarının ısrarıyla buraya davet edildiğimde, gözümün önüne İstanbul üzerine hazırlanacak bir çok tebliğ başlığı geldi. Fakat herhangi bir bildiri sunmak yerine yıllardır hayalini kurduğum bir konu vardı ki, onu tebliğleştirerek sunmayı teklif ettim: Bu, üniversite mahiyetinde örgütlenecek bir “İstanbul Enstitüsü” idi; ki, hem yöneticilere veri tabanı sunacak, problemlere alternatif çözümler üretip teklif edecek, şehrin yaşayan yüzünü gözönünde tutarak daimî güncellik teyakkuzuyla, şehrin geçmiş-gelecek ilişkilerini canlı tutacak ve lisansüstü seviyede çalışacak bir akademik kurum idi.

Burada denilebilir ki, otuz civarında üniversitesi bulunan bir şehirde, ilaveten böyle bir kurumun ne anlamı var?

Değerli dostlar!

Bizim burada sözünü ettiğimiz yapı, İstanbul’da faaliyet gösteren herhangi bir üniversite değildir. Münhasıran İstanbul üzerine eğilip uzmanlaşan, konusu İstanbul olan bir üniversitedir. Bu üniversitenin çeşitli görevleri olacaktır. Bir görevi veri tabanı oluşturmak, bir görevi eldeki verileri ilgili olduğu disiplinlere havale etmek, ama önemle belirtelim ki, disiplinlerarası araştırma imkânlarını kullanarak analiz ve yoruma tabi tutmak, bir diğer görevi ise, İstanbul’un meselelerinde uzmanlaşmış, profesyonelleşmiş akademik kadrolar elde etmek olacaktır. Bu faaliyetlerin şu veya bu konularda, değişik ölçülerde, diğer akademik teşekküllerde ele alınagelmiş olması zaaf değil, iyi bir başlangıç imkânı olarak değerlendirilmelidir.

İstanbul gibi, Türkiye’nin mukadderâtına yön veren bir şehir için yapılan çalışmalar yeterli görülmemelidir. Zaten halihazır şartların oluşturduğu trajik manzara ortadadır. Dolayısıyla İstanbul’a bir büyük akılla bakma ihtiyacına sırt dönme şansımız yoktur. Bu tür sempozyumların yarattığı İstanbul’a dönük entellektüel ilgi ve yoğunlaşma, ancak mevzii ve geçici bir atmosfer yaratabilmektedir. Halbuki biz burada, bu ilgi ve yoğunluğu lisansüstü seviye ve mümkün olan en üst kalitede üç yüz altmış beş gün yaşayacak, üretecek ve kamuoyu algısını besleyecek, çıtayı yükseltecek bir kurumdan söz ediyoruz. Nasıl TUBİTAK ülkemizin bilimsel araştırma ihtiyacını karşılamada memnuniyet verici bir öncülük yarattıysa, bu enstitüden de eğer gerekli ciddiyet gösterilebilirse, tamamen bilimsel yöntem ve verilerle İstanbul’a ferah ufuklar bağışlaması beklenebilecektir.

Hepimizin bildiği gibi, ülkemizde artık özel üniversiteler kurulabiliyor. İhtisas üniversitelerine duyulan gerek, günden güne büyüyor. Yüksek öğrenim sistemimiz ihtiyaçların da tazyikiyle, değişim sancılarıyla kıvranıyor. Öğretim elemanına duyulan ihtiyaç, bütün üniversitelerimizde had safhada. Dolayısıyla İstanbul’daki merkez ve çevre belediyelerinin tasarruflarındaki astronomik rakamlı bütçeler dikkate alındığında, teklif ettiğimiz tarzdaki bir üniversitenin başlangıç maliyeti kolayca karşılanabilir. İlk hareketten sonra kendisine yapılacak yatırımı süratle amorti edeceği düşüncesindeyim. Bu enstitüyü işletebilecek kadro ise İstanbul’da mevcuttur.

Bilindiği gibi, merkez ve çevre belediyelerimiz, binlerce gence burs veriyor. Bu hayırlı faaliyetin bir kolu bu enstitüde kariyer yapacak öğrencilere tahsis edilebilir. Bu uygulama iyi bir planlamayla enstitünün birkaç yıl içerisinde eğitim verdiği ekiplerde en az fireyle doktora seviyesinde elemanlar kazanmasını sağlar.

Umulur ki, bu üniversite çapında örgütlenecek enstitü İstanbul üzerine yapacağı çalışmalarla, yürüterceği projelerle bir yandan problem tespit ve çözüm merkezi haline gelirken, bir yandan da konularının literatürüne, gelişim süreçlerine hakim bir kadro elde edilmesini sağlar. Bu kadro, belki tali bir fayda olarak görülse de, aynı zamanda ilgili olduğu alanlar bakınımdan diğer akademik kurumların öğretim elemanı ihtiyaçlarına katkı yapar.

Biz burada bir proje anafikri üzerinde konuşuyoruz. Fikrin benimsenmesi halinde projelendirme konusu ikinci aşama olacaktır. Konu o olgunluğa ulaşırsa kendi namımıza istenebilecek katkılara gücümüz yettiğince hazır olduğumuzu ifade edelim. Şunu da söyleyeyim ki, biz bu tebliği tasarlarken enstitünün başlangıç, orta ve uzun vadede ne tür hedefler benimsemesi gerektiğini, birimlerini, örgütlenme biçimini, donanımını vb. de düşündük. Ancak, başlangıçta fikrin hüsn-i kabul görmesi esas olacağından şimdilik arzımız bu kadardır. Tekrar saygılarımı sunuyor teşekkür ediyorum. / Sait BAŞER

*III.Uluslararası Tarihî Yarımada Sempozyumu, İstanbul Eminönü Belediyesi, İstanbul, 13-15 Haziran 2008.

(Fotoğraf Güneş Par’a aittir.)





Türkiye’deki Parlemento,Demokrasi ve Basın Hakkında

Kubbealtı Akademi Mecmuası, Sayı:4, Ekim 1991, ss.30-34.

Tarihçilerin bir prensibi vardır. Onlar; “her olay ve oluşum kendi devrinde, o devrin şartları içinde değerlendirilir; kıyas yapılacaksa mukayese unsurlarının eşit şartlarda bulunmaları ve zamandaş olmaları kaidesi aranır” diye düşünürler.

Bizim cumhûriyet dönemimizin ilk yılları, millet üzerinde son derece yaygın ve derin tesirleri olan temel tercihleri bakımından ciddî bir kritiğin konusu olmamıştır. Yapılan değerlendirmelerdeki ölçüler, yabancı şablonlardır. Hiç kimse aradan yetmiş sene gibi gayet uzun bir süre geçmiş olmasına rağmen, bugün bile tartışmalardan sıyıramadığımız bu tercihlerin demokratik yollardan halka benimsetildiğini iddia edemez. Bu tercihler devletin resmî tercihleridir. Ve devlet adeta ideolojik denebilecek yaklaşımlarla, kanun ve inzibat kuvvetiyle halka yeni bir kültür, yeni bir form kazandırmak gayretine girmiştir. Bugün resmî politikaların başlangıçta doğruluğunu, günümüzün moda değer yargılarını geçmişe teşmil ederek ispatlamak gayreti içinde olduğumuz aşikârdır.

Türkiye’de aydınlar arasında görülen ürkekliğe rağmen, bir takım değerlendirmelerden çekinmenin doğru olmadığını düşünüyoruz.

Bizzat Mustafa Kemal Paşa’nın bir inkılap kanunu görüşülürken, o kanunun “Meclis’ten nasıl olsa geçeceğini ama bazı kellelerin de gideceğini” söylediğini Nutuk’tan öğrenmek mümkündür. Yani tam anlamıyla tepeden inme, totaliter bir tutum ile yerleştirilmiş olan rejimin, halka da temsilcilerine de itibar edilmeden kurulduğu halde, demokrasi fikrini getirdiğini söyleyebilmek müşkül davadır. TBMM, ta baştan beri, sınırları belirlenmiş bir platformda görev yapmıştır. Rejimin karakteri, 1924den itibaren TBMM dışında kararlaştırılmıştır. 1924 Anayasası dahil , rejimi belirleyen anayasalarımızın hiç birisi demokratik değildir. İdeolojik ön yargıların hakim olduğu metinlerdir.

Halbuki demokrasilerde, rejimin temeli, halkın yaygın şekilde benimsediği kültürlere dayandırılmıştır. Aksi halde alt yapısı sağlam kalamayacağı için rejimin geleceği sağlam olmamakta ve sık sık totalitarist yönetimlere baş vurulmaktadır. Önemli olan rejime, uygulanmakta olan siyasî sisteme, halkın sahip çıkmasının sağlanmasıdır. Burada Cumhuriyet’in yanlış bir rejim olduğunu söylemiyoruz. Yapılan kültürel, sosyal ve siyasî düzenlemelerin yer yer gayet ciddi reaksiyonlarla karşılaştığı ve bu tepkilerin şiddetle bastırılması sebebiyle ortaya çıkan bu defaki pasif direnişin, ihmali güç sosyal sıkıntılar yarattığını söylüyoruz. Yetmiş seneden beri aradan geçen birkaç kuşağın, yapılmış olan inkılap şartlarında yetiştikleri, yaratılan sun’î kültür muhitleri dolayısıyla geçmiş kültürle bağlarının koptuğu ise ayrı bir gerçeğimizdir. Alfabe, dil, din, tarih, hukuk gibi günlük hayatın tamamını kuşatan unsurlarda meydana getirilen kökten değişikliklerin bir kısmı artık sancılı dönemlerini atlatmış sayılabilirler. Ancak bir yandan, resmî tercih olan Batı kültürüne fıtrî yapının reaksiyonu, bir yandan sağlıksız sanayileşme ile şehirleşme ve tabiatıyla halkın resmî kültürü benimsemeyişi yanında anlamayışı bir arada mütalaa edilince, ortaya köksüz, özsüz bir Arabesk kültür çıkmış oldu.

Toplumsal reaksiyonu besleyen yönetim kopuklukları , halkın büyük çoğunluğunu yaralayan siyâsî ihtilaller , halkı devlete rakip gören zihniyetler , aydın yabancılaşması, yoksulluk kültürü , millî eğitimin başıboşluğu ve 1920’lerden beri devletin başına musallat olan Marksist propaganda ve örgütlenmeler ise resmî politikaların da kendi içinde çelişkiler içinde kalması sonucunu doğurmuştur.

Bizim ülkemizde de bütün dünyada olduğu gibi, yazılı ve sözlü basın, siyâsî ağırlıklı olarak gelişmiştir. Devlet yurt içindeki bütün basın organlarını, gayet sıkı bir denetim altına almış, zaman zaman resmî tutumlara uymayan kalem sahipleri, ağır mahkumiyetlere uğratılmışlardır. Mehmet Âkif’ten, Nâzım Hikmet’ten, Nihal Atsız’a, Kemal Tahir’den Atilla İlhan’dan Necip Fazıl’a, Osman Yüksel’e kadar yer yer devletin ideolojisini benimsemedikleri gerekçesiyle, serbest düşünceli aydınlar susturulmuşlardır. Kapatılan, matbaa makinelerine el konulan basın organları ise, ayrı bir çalışma, araştırma konusu olacak kadar çoktur. Ara rejim dönemlerindeki geçici kapatma cezaları diğer bir bahistir. Hal böyle olunca, bir yönüyle kamuoyunun düşünce ve taleplerine tercüman olurken, diğer yönüyle de temel ölçülerde dürüstçe halkından yana olduğunu ispatladığı için kitleleri yönlendirebilen, yani kamuoyu yaratabilen güçte bir basına sahip olamadık. Basın yurdumuzda sürekli itibar kazanamamış ve etki yaratamamıştır. Okur yazar oranı ve gazete fiyatlarının düşüklüğü göz önünde tutulacak olursa, öteki dünya demokrasileriyle karşılaştırınca mevcut toplam tirajın komikliği anlaşılacaktır.

Bu durumun sebepleri pek çoktur. Başlıcaları ele alınacak olursa, ilk sıraya, gerçek bir basın için gereken asgarî şartın gerçek bir demokrasi olacağı prensibi gelir. Diğer şartlar buna bağlıdır. Basın organları öncelikle, resmî kurumlarla hoş geçinmek zorunda kalmışlardır. Zira hem ideolojik ve kültürel planda, hem de ekonomik bakımdan devletin koyduğu çerçeve dışına çıkamamaktadırlar. Resmî ideolojiye aykırı olduğu yorumunu doğurmayacak bir fikir çizgisi izleme mecburiyeti, millî kültür konularına layıkıyla eğilememe ve halkın değer ölçülerini ön plana çıkaramama sonucunu vermiştir. Aksi halde o basın organı hem cezâî müeyyidelerle mahkum edilebilir, hem de ilanları kesilerek güçsüz bırakılabilir. Kültürel ve ideolojik manada okuyucuya hitap edilemeyince, geriye beşerî zaafları tahrik ederek okuyucu kazanma yolu kalıyor ki, bu yol günümüzde sonuna kadar tazyik edilerek kullanılmaktadır. Müstehcen ve magazin basınının toplam trajdaki payı düşünülürse, ne demek istediğimiz anlaşılacaktır. Dolayısıyla, Türkiye’de basın gerçek bir millî ses olma özelliğini ancak muayyen dönemlerde kazanabilmiştir. Ki, bu dönemlerde de zaten devletin çizgisi ile millî çizgi çakışmıştır. Kıbrıs Barış Harekâtı günleri gibi…

Sivas Kongresi sonrasında neşredilen gazeteye bizzat Mustafa Kemal Paşa İrâde-i Milliye adını vermişti. Bu millet iradesinin esas alındığı anlamındaydı. Halkın ölçülerine riayetin, başarının asgarî şartı olduğunu bilen devlet adamlarına has bir görüşün ifâdesi idi. Gerçekten de başarılı siyâset, ancak halkın tabii eğilimlerini, şuuraltı taleplerini yakalayıp bu istikamette politikalar üretmekle mümkündür. Milletlerinin fıtratına nüfuz etmiş, onların ideallerini, taleplerini kavramış siyâset adamları tarihin büyük şahsiyetlerini meydana getirmişlerdir. Yakın geçmişte Cumhûriyet tarihimizin, İstiklâl Savaşı başarılarını kültür ve buna bağlı millî hayat kurumlarında tekrar edemeyişini baştan işâret ettiğimiz sapmada aramak gerekmektedir.

Basın ise devletin tek sesli organı olarak, siyâsetteki tekelciliği devam ettirmek mevkiinde kalmıştır. Devletimizin gerçek anlamda çoğulcu demokrasi ve fikir-inanç hürriyet ortamına geçmesi, basınımızı da içine düştüğü kısır döngülerden kurtaracaktır. / Sait BAŞER

Dipnotlar:

Zeki Velidi Togan, Tarihte Usul, (3.baskı) İstanbul, 1981,s.10,107 vd.

Mete Tunçay, TC’nde Tek Parti Yönetiminin Kurulması (1923-1931), İstanbul, 1989, s.84-85.

İstiklâl Mahkemelerinin bir takım uygulamaları, bu konuda hayli örnek vermektedir. Geniş bilgi için bkz. Mete Tunçay, İskilipli Âtıf Hoca nasıl İdam Edildi? , Araştırma yayınları, İstanbul,s.154-158.

Şerif Mardin, Din ve İdeoloji, İstanbul, 1990, s.107-108.

Resmî görüşün suçlamaları hakkında bkz. Prof. Dr. Ahmet Mumcu, Tarih Açısından Türk Devletlerinin Temelleri ve Gelişimi, İstanbul, 1983, s. 136 vd.

O tarihlerde Türkiye’de demokrasiden bahsedilemeyeceği hakkında bkz. Şerif Mardin, Türkiye’de Toplum ve Siyâset, İstanbul, 1991, s.161.

Mete Tunçay, a.g.e., s.90.

Gencay Saylan, Çağdaş Siyasal Sistemler, Ankara, 1981, s. 106.

Alaattin Şenel, Siyasal Düşünceler Tarihi, Ankara, 1982, s.450-451.

Türk Münevverinin Müşterek Fikişr ve İman Zemini, Haz: Sait Başer, İstanbul, 1988.

Atilla İlhan, Hangi Batı?, Ankara, 1976, s.88-89.

Samiha Ayverdi, Ne İdik Ne Olduk?, İstanbul, 1989.

Mete Tunçay, a.g.e. s.162. “…Başvekil tutuklanan Kazım Karabekir Paşa’yı serbest bıraktırınca bu kere Ankara İstiklâl Mahkemesi onu da tutuklatmaya kalkmış. Ancak Reis-i cumhur’un araya girmesiyle, başvekil, mahkemece alınan önlemlere boyun eğerek kendini kurtarabilmiştir…”

Sait Başer, “Resmi Tercihlerle Sosyal Gerçeklerimizin Çelişkisinden Doğan Sonuç ARABESK!”, Kubbealtı Akademi mecmuası, Nisan 1990.

Mete Tunçay, a.g.e. 84-85.

Burada demokrasimizin 1960’ta başlayan kesimleri kastedilmektedir.

Ahmet Mumcu, a.g.e., s.105-111.

Sabri F. Ülgener, İktisâdî Çözülmenin Ahlâk ve Zihniyet Dünyası, İstanbul, 1981, s.204.

Sait Başer, “Bir Muhasebe Denemesi”, Türk Yurdu, VIII, Sayı: 3, Nisan 1987.

Mete Tunçay, a.g.e.s.84-85.

A.g.e., s. 85.

Devletin verdiği resmî ilanların gazetelerin ayakta kalmasındaki rolü göz önüne alındığı takdirde, basının buna rağmen hükümet politikalarını tenkit etmesini beklemek mümkün değildir.

Samiha Ayverdi, Milli Eğitim Meseleleri ve Maarif Davamız, Ankara, 1976, s.146 vd.

1950’lerin Akşam Gazetesi iyi bir örnektir.

Basında “Muzır yasası” namıyla meşhur olan müstehcen neşriyatı önlemeye yönelik yasanın tertiplenme ihtiyacı yanında, Basın Konseyi kurulma lüzumu bu zaruretten doğmuş tedbirlerdir.

Basınımızın toplam üç milyon civarında seyreden trajının ekseriyeti ya magazin ağırlıklı veya okuyucu tutabilmek için bu yolu tercih eder durumdadırlar.

1974 senesindeki Kıbrıs Barış Harekâtı’nda bütün Türk basını milletle bütünleşmişti. Kore Savaşı günlerinde de aynı manzarayı görmek mümkündü.

Mustafa Erkal, İktisâdî kalkınmanın Kültür Temelleri, , İstanbul, 1991.





İlâhî Kös

Kubbealtı Akademi Mec., Sayı 1, Ocak1991.

Hz. Ali Buyuruyor ki;”Allâh’a giden yollar nefesler kadardır.” Allah bir hâkikat anlayışını ifâde ediyor. Burada nefesler kadardır denirken, hem insanların fert fert birbirlerine göre farklı idraklerini hem de insanın kendi hayâtı içinde sürekli değişen idrâk seviyesini anlamak mümkündür.

Aynı devir içersindeki insanlar için söz konusu edilebilecek olan böyle bir tasnif, değişen devir ve zamanlarla kucaklaması güç bir çeşitlilik arz eder.

Hayatta her şeyi izâfî addeden görüş, belki de haklıdır. Ama mutlak izâfiyetin bulunması insanoğlunun hakikat arayışına engel olmamıştır. Hakîkat arayışı bir bakıma yaşadığımız hayâtı bütün hikmetleriyle kavramak gayretinin başka bir adı sayılmaz mı?

Kur’ân-ı Kêrim’de “Hiç bilenlerle bilmeyenler bir olur mu?” denir. Hz. Mevlanâ: “Can haberdâr oluştur, bildiklerimiz kadar can kazanırız, canımız büyür” diyor. Basma kalıp sözlere dönüştürüldüğü için îtibardan düşmüş sanılan “Vahdet-i Vücûd” telâkkîsi, bütün eski ilimlerin sistemleri gibi, Hz. Ali’nin, “her nefes yeniden idrâk edilmesi” işâreti dolayısıyla bugüne mahsus uslûplarına kavuşmadıkları için öyle görünüyor olmalıdırlar.

Çünkü hayat harekettir. Hakîkat dediğimiz hikmetli nokta da, bu hareket içersinde yeni ifadelerle söylenmelidir. Hakîkat değişmez belki; fakat terkip sürekli dağılmakta ve yeni unsurlarla toplanmaktadır. Dolayısıyla her devrin insanı kendisinin ve zamânın hakîkatini yakalamakla mükelleftir desek, acabâ hatâ mı ederiz? “Bugün yeni bir gündür ve yeni bir söz söylenmelidir” buyuran Mevlânâ’yı nasıl hatırlamazsınız!

Aynı dünyânın toprakları üzerinde vücut bulan ve aynı havayı teneffüs eden canlılar âleminin her bir ferdini, diğer canlılardan apayrı bir varlık addetmek, çocukluktur. Bütün varlıklar arasında, canlı veyâ cansız bir fikir ve hukuk ilişkisi kuran bizlerin, mevzu mânâ birliğine gelince, her nedense idrâkimiz kilitlenir.

Yani varlığın birliği, canlı ve cansız her bir unsurun yek diğerini tamamlaya tamamlaya mükemmel bir bütüne doğru gittiği, bugün, her devirden daha açık değil mi? O “birlik” olmasa idi, Brezilya ormanları kesildikçe, ozon tabakası delindikce, Çernobil’de nükleer bir kazâ olunca, İzmit Körfezi kirlenince, Irak’ın siyâsî bir davranışı ortaya çıkınca bütün dünyâ insanlığı neden huzursuz olsun? Aynı bütünlük saadet noktasında da yok mu sanırız?

Bu tabiî yapı, iktisat sistemlerine aksettiği için, bütünlük isteyen ortak bir dünyâ ekonomisi meydana gelmiş ve bütünlük insanlığı, herhangi bir borsa sarsıntısı ilgilendirir olmuştur.

* * *

Dilimize Arapçadan geçen “Ahlâk” kelimesinin kökü, yaratıcı mânâsındaki “Hâlık” kelimesiyle aynıdır. Arapçanın bir özelliği olan aynı sülâsîden türemiştir. “Mahlûk” ve “hilkât” kelimeleri de öyle. Günlük basit düşünüşümüzle “Yoktan var etmek” diye anladığımız “Yaratma” fiili, mürekkep dînî inanışlar içinde düşünmesek bile, eğer yoktan var etmek gibi anlaşılacak olursa bizi derin bir yanılgıya götürür. Çünkü, varlık âleminden evvel yaratıcıyı düşünmek aslında çok zordur. Zîrâ “varlıktan evvel” sözü bile mânâsızdır “Evvel” kelimesiyle ifâde edilen de bir zaman türüdür. Oysa zaman, maddenin hareketinden doğan izafî bir kavram! Yâni maddenin ve varlığın olmadığı bir hâlde zamanın evvel ile ifâde edileni bile bulunmaz. Madde ve zamandan mücerred bir yaratıcı ancak bir “fikir”, bir “mefhum” olarak kavranabilir.

Bir mefhum olan yaratıcının karşısında, adı “yok” dâhî olsa ikinci bir mefhum tasavvur etmek, üstelik kendisinden varlığın zuhûr ettirildiği bir yokluk düşünmek, aslında en ilkel dinlerde bile şirk olur. Kendini bilen kimseler yukarıdaki şirke düşmemek için yaratılmışlar âlemiyle yaratıcıyı, varlıkla yokluğu bir birinden ayrı düşünmezler. Bu birbirinden ayrılmayan kavramlar belki de insanların komplike mânâlardan kaçmaları sebebiyle ortaya çıkmış olmalıdır.

Nitekim Mütercim Âsım Efendi, Meşhur Kaamus Tercümesi’nde Hâlık kelimesine “Nisbetlemek, âhenktâr hâle getirmek; terzilik yapmak, kesip biçmek, modellemek”, mânâlarını verir.

Günümüzdeki ilmî gelişmeler, bu birlik fikrinin şümûlünü, hem zamanda derinleştirmekte hem de mekânda genişletmektedir. Güneşteki bir patlama bütün haberleşme sistemimizi ve daha neleri etkilemektedir. Aynı çekim gücü denizlerimizde medd ü cezr hareketi oluşturduğundan hayat biçimimize doğrudan tesir etmektedir. Diğer gezegenlerin, güneş sistemlerinin galaksi ve sâirenin bizimle alâkası şu veyâ bu nisbette tesbit edilmiştir. Zamanda ise çeşitli arkeolojik kazılar ve eski yazıların çözülmesiyle, bir vakitler ilkel zannettiğimiz ilimlerin ulaştıkları sırlar ve günümüzde yaşayan uzantıları giderek daha iyi anlaşılıyor.

Biz Kudûm’den ve Türk Mûsıkîsinden söz edecektik nerelerden dolaştık geldik. Dolaştık çünkü Türk mûsıkîsini de eslâfın tabiriyle, eflâkden ayrı düşünmek imkânsızdır. Bizim mûsıkîmize şekil veren eski hukemâ, yazdıkları Edvar’larda (Mûsıkî nazariyat kitapları) mûsıkîmizi kâinat sistemiyle îzah ederler. Ve o eski zaman bilgeleri varlıkta birlik inanışının ısbâtını kendi vücutlarında gerçekleştirmiş kimselerdir. Ama maalesef Batı’lı mânâda pozitivist bilim ilk doğuş devirlerindeki kaba hoyratlığı içersinde, bu incelikleri fark edemediği ve biz de onlara kapılandığımız için o ilim ve hayat anlayışını mâzîye gömmeyi tercih ettik.

Fakat Batı’nın ilmi, en azından kendinden şüphelenecek kadar inkişâf etti ve tahrib ettiği değerlerden hareketle birliğin farkına vardı. Şimdi biz, o batılı anlayışa kapılarak mâzimize gömdüğümüz değerler sistemini aramak gayretine düştük.

Îtirâf etmeli ki, Batı pozitivizmine boyun eğişimizde birlik telâkkîmizi bir devirden sonra basma kalıplaştırmamızın da rolü vardır. Başta söylediğimiz gibi her an yeni oluştaki varlık âlemi, fıtraten kendisi de tabiî bir varlık olan insan tarafından, sürekli tâkip edilmeli, sistemi anlaşılmaya gayret gösterilmelidir. Bir vakittir eski elbiselerle yeni bayramlar geçirmeye alışan milletimiz, dinamik ve maddeci Batı bilimi karşısında pes etmeğe mecburdu.

İşte asıl dram burada başladı. Esas îtibâriyle çok yüksek ve incelmiş bir medeniyetin üzerine, hoyrat ve kaba bir ilim ve sanat anlayışı çıkıp oturduğu için, milletimiz kaç asırdır ıztıraplardan kurtulamamıştır. Hâlimiz saray damına kulübe yapan şaşkının hali gibidir. Üstelik, sakat uzuvları vücûdumuza monte edilmeğe çalışılan Batılı anlayış “zaman aşımı” dolayısıyla bir hukuk elde ettiği iddiâsındadır.

* * *

Birlik, hem zaman hem de mekân ölçüleri içersinde anlaşılmalıdır, demiştik. İnsan maddî varlığıyla (şu veyâ bu kadar senedir o terkip içinde yaşasa da) esâsen kâinatla yaşıttır. Kültürel ve manevi birikimleriyle de insanlıkla…

Millet dediğimiz sosyal birlikler, insanlık âilesini teşkil ederlerken, insanlığa katkıları ortaya koydukları bilim, sanat, tefekkür, hâsılı târih birikimleriyle ölçülür. İnsanlığa katkı, millet oluşun bir sebebidir belki. “Biz insanları kavimler halinde halk ettik, tâ ki aralarında irfan (hakikat bilgisi) alış verişi yapsınlar diye” Ayet-i Kerîmesi de buna işâret ediyor olmalıdır (Hucurât, 13).

Bu noktada okuyucu bizi dogmatiklikle suçlayabilir. Fakat bize vahiy, varlığını yenmiş insanın, varlığa da mâhiyetini veren saf mânâ noktasından, zamanla kayda girmeyen hâkikati söylemesidir. Dolayısıyla bilgi kaynakları içersinde, insanı en yanıltmayandır. Üstelik, vahdet noktasından, küllî şuur noktasından ifâde olunduğu için de her türlü cüz’î akıl zaafından münezzehtir. Dolayısıyle “dogma” kavramı tepeden inme bir akıl dışılıktan ziyâde, en yüksek idrâkten ifâde olunmuş bir küllî akıl mahsûlü olarak anlaşılmalıdır. O idrâk seviyesine ulaşmak konusu, bir terbiye sistemine inkılâb ettirilmiş, bir mürşîd-i kâmil elinde tatbik sâhası bularak Seyr-i sülûk adını almıştır.

Esâsı irfan alış verişi olan milletler hâlinde yaratılış hikmetini haber veren vahiy, bir yandan o irfanları korumak için “dinde zorlama yoktur” ve “senin dini sana , benim dinim bana ” derken; Tolstoy, Goethe gibi Batılı müttefiklerin de kabul ettikleri üzere: “Allah indinde din İslâmdır” da demiştir.

İşte bu noktadan hareket ederek gene mûsıkî bahsine dönelim.

Orhun Kitâbeleri’nde, Çin esâretine düşen Türk milleti anlatılırken, “Tanrı Türk milletinin adı ve kösü yok olmasın diye…”*. denilir.

Yaptığımız araştırmalara göre eski Türkler’deki Tanrı telâkisi ve kâinat anlayışı, vâhdaniyetçi bir sistem içinde yer almıştır. Yukarıda naklettiğimiz cümlenin söylendiği târihlerde Türk kelimesi henüz bir ırkın adı değildir. İlâhî nizam mânâsına gelen “TÖRE” (törü)’yi ihdâs eden Törütgen (Hâlık) Tanrı’nın yolunda giden insanlar mânâsında idi. İnsanlar Töre’yi benimseyerek Türk olmaktaydılar. Türk milleti (Türk Bodunu) tâbiri “Millet-i İbrâhim” terkîbinde ifâde edilen cemâat mânâsında bir tâbirdi. Kök Tanrı ilâhî düzeni (Töre’yi) korumak maksadıyla kendine inananlara Devlet vermekteydi. Devlet’in vâzifesi Töre’yi korumak ve böylece insanlığı huzûra kavuşturmaktı. İl (devlet) kelimesi onun için huzur demekti. “Tebliğ, haber” mânâlarına gelen “Kü” kelimesinden doğan Kûs (Kös), işte o Töre hâkimiyetindeki devletin istiklâl sembolüydü.

Tanrı Türkler’e “Kösleri yok olmasın, Töre’nin tebliğ ve hâkîmiyeti durmasın” diye Vatan, Devlet ve Hâkan vermekteydi.

Bu ana motif Türk kültüründe çok asırlar boyunca taşıdığı mânâyı kaybetmeden yaşamıştır. Bir Türk Devleti kurulacağı zaman, Töre’ye göre, mutlaka bir kös sâhibi olması şartı aranmıştır ve kös, ancak Töre hâkimiyetini temsil eden, daha büyük ve kıdemli Türk devletinden yeni kurulan devletlere, icâzet gibi tevdî edilmiştir. Son örnek Selçuklu’dan Osmanlı’ya tevdi edilmesidir.

Tabiatıyla sonradan Mehter adını alan, fakat mutlaka kös etrafında teşkilâtlanan bu âskeri müzik takımı hakkında söylenecek çok söz vardır. Biz burada konunun teknik detaylarına girmeyi değil, hâdisedeki ana fikri tâkip etmeği esas aldık. Görülen odur ki iki büyük davuldan meydana gelen kös, bir ritm saz olarak Türk mûsıkîsinde değişik şekilleri, boyları ile bilinen en eski sazdır. Ve asırlardır dile getirdiği coşkun ritmle Türk askerinin muhârebe gücünü kat kat arttırmıştır. İnsan psikolojisini çok derinden yakalayan bu olağan üstü ritmiyle kös (mehter), hem dünyânın en eski ve müessir mûsıkî heyetidir, hem de yabancı seyyahların anlatımıyla “Türkler mûharebeleri vuruşmadan önce mehterin haşmetli kös’leri nevbet vurmaya başladığında kazanırlardı”

Daha baştan Tanrı’ya münasebeti dolayısıyla mukaddes sayılan Kös’ün dile getirdiği şey nihâyetinde ritm’dir. Yâni o ritmde yaratıcıyla alâka kurulduğuna inanan insan tipi söz konusudur. Kös’ün vuruşlarındaki âhengin, insan fıtratına bu ölçüde nüfûz edişinde, mûsıkî sanatındaki fizik ötesi ifâde kabiliyetini kadim zamanlarda yakalamış bilge sanâtkârların rolünü aramak gerekir.

Belki bazılarına şaşırtıcı gelebilir. Kös; taşıdığı mânâ ve şekliyle birlikte, Müslüman Türk devletlerine intikal etmiştir. Yalnız adı Mehter olmuştur. Burada kaydedilmesi gereken şey, tek intikâlin Kös olmadığıdır. Devlet telâkkisi, sosyal müesseseler, Boy Teşkilâtı… gibi bir çok Töre müessese ve prensibinin de Müslüman Türk topluluklarında hayâtiyetini sürdürdüğünü görüyoruz. Elbette “Allah indinde tek din İslâmdır” hükmü noktasından baktığımızda, bu intikaller pek tabiîdir. Çünkü asıl olan birlik fikrine dayalı içtimâî şuurdur.

* * *

Töre, adil bir devlet düzeni teklif edişiyle mâruf, orijinal bir Türk müessesidir. Kutadgu Bilig’de geçen ifâdeyle Töre’nin gerçek koyucusu Tanrı’dır. Âlemin nizâmı hatta kâinatın düzeni bile Töre’ye bağlıdır. İşte, bu Töre mûcibince, kâinat bir bütündür. Birbirini tamamlayan hiyerarşik bir düzene sâhiptir. Gök yerden kıdemlidir; sağ soldan, güney kuzeyden… Töre’yi benimseyen topluluklar (Türkler), çeşitli boylar hâlinde Töre hâkimiyetindeki coğrafyalara yerleştirilmişlerdir. Töre’ye göre insan, merkezi gönül olan bir varlıktır. Gönlün üstünlüğü Tanrı iradesini temsil eden Yay’la sembolleşmesinden bellidir. Gerçek insan, gönlünü pişirip, orada Tanrısıyla biliş tutacak kıvâma gelerek Kut kazanmış bilge kişidir.

……………

İşte son derecede basit çizgilerle özetlemeğe çalıştığımız Töre inanışı, Türk insanında bir tevhid terbiyesi meydana getirmiştir. Bu tevhid terbiyesi sebebiyle, eski İslâm müttefekkirlerinin Türkler’den sitâyişle bahsederlerken, Töre aleyhinde tek bir cümle dâhi sarf etmeyişlerinin üzerinde önemle durmak gerekir.

* * *

Gök Tanrı’nın bir emri sayılan ve töre mûcibince teşkil edilen kös takımı, sonradan hem mûsıkîsi hem de güfteleri bakımından tamâmıyle İslâmi bir mâhiyet kazanmıştır. Âdetâ kâdim devletten yeni Türk devletine intikal edişi gibi, Töre’den İslâmiyet’e intikal etmiştir.

Mehterdeki Kös’ün dile getirdiği ritm, Klasik mûsıkîmizin usûlleri çerçevesindedir ve aşağıdaki Gülbank’da* görüldüğü gibi Cenâb-ı Hak ve Resûlü’ne gösterilen tâzim, hürmet ve muhabbet, mûsıkî esnâsında da o ritmlerle ifâde edilmiştir. Dede Efendi’nin son bestesi olan ilâhi Mekke’de bestelenmiştir ve İsmail Dede’nin bestesi için Yunus’tan seçtiği güfte, “Muhammed’in kûsu çalınır bunda” mısraıyla taçlanmaktadır. Ötüken’deki Gök Tanrı’nın Türk Devleti’ne istiklâl sembolü olarak vazettiği Türk Kösü, asırlar sonra Muhammed’in Kösü olmuştur. Dile getirdiği ilâhî ritmi muhafaza ederek, geliştirerek… Belki hatâ şurada oldu: Bu kadîm müessese Yeniçerilik’le özdeş sayılıp ortadan kaldırılmamalıydı. Çünkü Mehter yeniçeriliğin mülkü değildi.

Mehterdeki Kös’ün vurduğu usuller, adına klasik mûsıkîmizde “Kudûm” dediğimiz sazla vurulur. Burada dikkat çekici bir hususu işaret etmek isteriz. Kudûm kelimesi Allahın zati sıfatlarından olan “Kıdem” kelimesiyle aynı kökten gelir.

* * *

Türk mûsıkîsinin nazariyatını gelenek çerçevesi içinde anlatan eski Edvar kitaplarında, bugünün nesilleri için yepyeni bilgiler vardır. Bilhassa bu eserlerin giriş kısımlarında baştan beri yer yer temas ettiğimiz varlıkta birlik anlayışından doğan mûsıkîmizin unsurlarıyla, semâvî düzen arasında; zamanla, makamlar arasında münâsebet kuran mantık, çok yüksek bir ilmin ifadesidir. Buna yüksek ilim deyişimiz sebepsiz değil. Batı mûsıkîsindeki eşit aralıklı düz bir çizgide gelişen, sanattan ziyade ses mühendisliği özellikleri karşısında, bizde gayr-ı musâvî aralıklı sesler, çok değişik makamlar ve tamâmen kendine has usûllerin, bir türlü Batı ölçüleriyle şematize edilememesi, mûsıkînin temelindeki ilimin yüksekliğindendir. Bugün mûsıkîmizin icra ve nazariyat uyumsuzluğu, gelenek ile modern sistemlerin çatışmasından doğmaktadır. Kimbilir belki de Fâtih devrinde Seydî’nin El Matla adlı eserinde kendi anladığı klasik mûsıkîyi anlattıktan sonra “bir düzen-i muhâlif de vardır ki, onu âyan etmemek ecdâdın vasiyetidir” diye haber verdiği “düzen-i muhâlif” modern sistemlerin içine sinmiş olabilir. Eğer bugün tekrar o güçlü mûsıkîye ulaşmak istiyorsak, meseleyi yeniden tevhid şuuruyla ele almamız gerekmektedir.

*Orhun Kitabeleri, Kültigin, Doğu 25. str.; Bilge Kağan, Doğu 20. str.

* Allah Allah, Celîlü’l-Cebbar, Müînü’s-Settar Hâliku’l-leyl-i ve’n-nehar, Lâyezal, Zülcelâl, birdir Allah. Anın birliğine. Resûl-i Enbiyâ Peygamberimiz Cenâb-ı Ahmed-i Mahmud-ı Muhammed Mustafâ. (Bütün efrad elleri göğüste olduğu halde rükûa gelir gibi eğilirler, pâdişah geldiği zaman ise sâdece baş eğer daha ziyâde eğilmezler.) Âl-i evlâd-ı Resûl-i müçteba imdâd-ı rûhâniyetine; pîrân, mürşidîn, âşikîn, kuragerîn, vâsilîn, hamele-i Kur’ân, güzeştegân, ehl-i îmân ervâhına, avn-i inâyetine, hilafetü’l-İslâm Es-Sultan İbni’s-Sultan bilcümle İslâmın necat ve saâdet ve selâmetine, pirler, erenler, üçler, yediler, kırklar, göçenler, demine devrânına “Hû” diyelim. “Huuu!” (Bundan sonra bütün Mehter takımı, davulları zilleri şiddetle vurarak, dokuz defa “Hû” çekerler. Sonunda üç defâ kös vururlar). (Necmeddin Şahiner, Mehter ve Marşları, İst. 1977, s. 33).





Türk Kültürünün Omurgası ve Cumhûriyet

Türk kültürü zengin elemanlardan mürekkeptir. Bu kültüre mensup gruplar kendi aralarında epeyce çeşitlilik göstermektedir. Asıl karakteri itibariyle orta kuşak insanı olmakla beraber onları Hindistan, Mısır, Sibirya ve Kuzey Afrika gibi değişik coğrafya ve iklimlerde görebiliriz. Dolayısıyla yaşadıkları bölgelerin şartlarına bağlı olarak çeşitli tarımsal faaliyetlerden denizciliğe, ticârete ve farklı zenaatlere bağlı yaşayan guruplar söz konusudur.

Bu yazıda ele alacağımız, bizim için ana gurubu teşkil eden karakteristik Oğuz kolundan söz açmakla, yukarıda dile getirdiğimiz çeşitliliği görmemezlikten geldiğimiz sanılmamalı. Bu çeşitlilik yanında, Türklüğün tarih sahnesindeki fonksiyonu dikkate alındığında, sahip oldukları büyük devlet geleneği sayesinde adeta yetmiş iki millete hükmeden bir topluluktur bu. Gerçi biz yazıda bu hükmedişin sırlarına bir nebze gireceğiz; ama sözün bu noktasında, idare edilen toplulukların kendi kültürel farklılıkları içerisinde mesut yaşatılması, o devlet geleneğinin önemli bir ilkesi ve zenginliği idi. Yani farklılıklardan rahatsızlığımız yoktur.

Bilakis farkın korunması, devleti kuran temel elemanın kendi kimlik istikrarının da teminâtıdır. Zaten konuya felsefi bir derinlikle eğilirsek homojen ortamlar, yaratıcılık ve yaşama şevkinin tükenmesine sebep olmaktadır. Fark, toplumsal bir ihtiyaçtır. Çoklu hayat ortamı rekabet, zenginlik ve yaratıcılığın ana cevheridir.

Söze böyle girmemizin sebebi, günümüzün adeta dogma haline getirilmiş insan hakları, demokrasi, çoğulculuk gibi kavramlarıyla esasta bir çatışmamızın bulunmadığını ifade maksadıyladır. Ancak bazı uygulama problemleriyle karşı karşıyayız. Cumhuriyet’in kültür siyâsetini analiz eden bir denemede kolaycı bir tasdik veya toptancı bir muhâlefet tavrı elbette mümkün değil. Bu meyanda zaman zaman her iki yönde feveranlara rastlasak da, doksan yıllık bir uygulamanın, devlet ve toplum hayatının ne olduğunu bilenler nezdinde yalınkat değerlendirmelere imkân vermeyeceği âşikârdır. Çünkü Türk devleti zaman zaman mahkum ettiği görüşlerin iktidârına da izin vermiştir. Bazen içeride engellediği davranışların fikrî zeminini dış politikasında onaylamış, desteklemiştir. Aynı zamanda birkaç görüşün birden mer’iyette kaldığını da gözlüyoruz. Aynı Türkiye Bulgaristan ve orada yaşayan Türklük için bir politika uygularken, Kerkük’tekiler için daha nüanslı bir başka politika uygulayabilmektedir. İslâm konferansı nezdindeki politik muharriklerle (BDT) Birleşik Devletler Topluluğu üyelerine yönelirkenki uyaranları değişebiliyor, Çin’e, Hindistan’a, İsrail’e diyelim ki Doğu Türkistan’a, Gagauzlar’a, Moğolistan’a karşı başka başka anlayışlar devreye sokulabilmektedir. İçeride ise doksan yılı tek bir siyasi mantalitenin eseriymiş gibi görmek hata olur.

Ancak “Türkiye” adı, esas itibariyle bu ülkenin en azından kültürel bakımdan kurucu unsuruna gönderme yapmaktadır. Bu kurucu unsur dil gibi, musıkî, mimârî gibi yaratıp yaşattığı farklı alanlara ait değerler ve hiç kaybetmediği devlet bilinci gibi yeteneklerini Türkiye Cumhûriyeti’nin varoluşuna bir meşrûiyet gerekçesi olarak sunmuştur. Fakat bugün özellikle çok seslilik denilen yaklaşımın ana unsur aleyhine beslediği bir muğlaklaşma, kültürün müphemleşmesi olayı yaşandığı fikrindeyiz. Doksan yıllık kültür siyâsetlerinde, bugünkü bilgilerimiz ışığında değerlendirdiğimiz vakit, karşımıza zaman zaman çok ciddî temel hatalar da çıktığını ve bu hataların yarattığı kültürel ortamın üzerine çok seslilik söyleminin belirsizleştirici etkisi de eklenince devletin hukûkî meşrûiyetini sağlayan ana kitle, bunların değerleri ve toplumsal geleceğimiz adına endişelenmemek elden gelmiyor.

Biz burada birkaç temel noktaya dikkat çekmek istiyoruz. Bütün sosyal ve kültürel gurupların hakları saklı kalmak kaydıyla tespit ve uyarılarımızı sıralıyalım:

1- Bu kültürü yaratan ana kitle ata dayalı bir sosyo-ekonomik modelin eseridir. Bozkır kültürü de denen bu yapı Türklüğü dünya toplumları ve kültürleri arasında özgünleştiren, avantajlı kılan cephedir.

At sayesinde hareketli, sürat ve zamanı kullanmasını bilen, disiplinli, dayanıklı, teşkilatçı, liderlik kurumunu hayat memat gerekçesi bilen, savaş ustası bir yönetici toplum modeli ortaya çıkmıştır. Bu toplumda sınıf ayırımı, kölelik, kadın-erkek farkı gözetilmesi, şartlar gereği imkan dışı kalmıştır. Toplumun tamamı bütün hizmetlere katılmaktadır, aynı zamanda askerdir. Tamamı süvaridir, tamamı liderine gönüllü olarak tâbîdir.

2- At faktörü, sosyal bilimci yahut Türkologlar için, Türk toplumundaki hareket ve örgütlenme yeteneğinin anlaşılması ve analizi, boy yapılanmasının sunduğu kültür yaratıcılığı ve bu yaratıcılıktaki imkân ve zaafların görülmesi bakımından, halâ çok önemlidir.

3- Diğer dünya toplumları büyük ölçüde toprağa bağımlı veya yerleşik kültür tipleri yaratmışlardır. Toprağa bağlı hayat modelleri kaçınılmaz olarak sosyal sınıfların doğmasına yol açmaktadır. Sınıflı yapı ise yeryüzü tarihindeki zulümlerin temel sebebidir. Bugün çifte standartlılıkla suçladığımız dünya (Sınıflı statükoları sebebiyle “çifte standard” onların fıtratına sinmiştir) politik güçlerinin söylediğimiz gelenekten beslenerek meşrulaştıkları da bir başka gerçektir.

Türkiye’nin kurucu unsuru, tarihinde sınıf olmayışının verdiği imkânla, adâlet ilkesi etrafında hüküm süren büyük imparatorlukların varisidir. Bu nokta iyi anlaşılmamıştır. Adalet kavramının sınıflı yapılarda toplumsal mutabakatın ana ilkesi olamadığı tarihen sabittir. Halbuki atlı toplum tipi, bir yönüyle liderliğe örgütlenme ve disipline dayanırken, diğer yönüyle özgürlük, eşitlik ve gönüllü katılımın vaz geçilmez değer taşıdığı bir modeldir.

Türk kültürünün felsefî, hukûkî ve dinî arka planını teşkil eden Töre’de, hakan oğlu ile bir yabancı yolcu arasında adâlet tevziinde fark gözetilmemesi işlerin bu bağlamda “könilik üzere” (adâlet) yürütülmesi esastı. Yani Töre’nin temel ilkesi adâletti.

Adâlet ise çok derin köklere sahip bir kavramdır. Ontik, epistemik, etik hatta estetik boyutları vardır.

Birer cümleyle ifade edersek* ontik değeri bakımından Türk adâlet anlayışı insanlığa özgürlükçü ve eşitlikçi bir bakışla yöneliyor ise bunun sebebi Töre’deki vahdet-i vücutçu Tanrı anlayışıdır. Bütün varlık gibi insanlıkta da Tanrısallığı bulan bu mantaliteye göre, adalet, ontik bir kavram niteliğiyle kaçınılmazdır. Denilebilir ki vahdet-i vücudu tanıyan öteki toplumlar neden böyle değil? Sebep, can acıtan sosyal sınıf realitesidir.

Doğuşundan sonra öz vatanında Budizm’in başına gelenler malum. Budizm, kast sistemine itirazı yüzünden Hindistan’dan sürülmüştü. Sonraki dönemlerinde Brahmanizm ve Taoculuk gibi sınıflı sosyal ve siyâsî sistemle uzlaşarak ayakta kalabildi.

Türk toplumunun atlı karakteri sınıflaşmaya izin vermediğinden adalet ilkesi olanca etkinliğiyle sürdürülebilmiştir. Bu konu açılmaya çok müsaittir. Ancak burada kavrama dikkat çekerek keselim ve bir diğer noktaya atlayalım.

Bilindiği gibi Türkler’in kitleler halinde müslüman oluşu X. yüzyılın ilk çeyreğinde Maturîdî akîdesi çerçevesinde gerçekleşmişti. Burada ilginç bir durum vardır. 900 lerin başında İslâm dünyası, tarihinde ürettiği ekollerin büyük kısmını yaratmış, ve uygulamaktaydı. Türkler’in devlet kurumuna atfettiği kudsiyet sayesinde, kudsiyetin kaynağı olan Töre’den aldığı otorite ile hakanlık, halkını İslâma dahil etti. Ama mevcut itikatlardan hiçbirine itibar edilmedi. Kendi kurdukları Mâturîdî itikat üzerinden müslüman oldular. İmam Mâturîdî, bu karardan yirmi yıl sonra 944 te doksanlı yaşlarında öldüğünde Karahanlı Devleti’nin halkı müslümandı. Ne idi Mâturîdîliğin temel niteliği? Kendisinden sonra Türk müslümanlığına karakteristik damgasını vuran Hoca Ahmed Yesevî ve takipçilerinde açıkça gördüğümüz özel bir tevhid fikrini meşrûlaştırmak.

Burada subjektif bir iddiada bulunarak diyeceğim ki, Türkler müslüman olurken aslında din değiştirmediler. Kadim dinleri olan Töre’nin belirlediği anlama paradigmalarını İslâmî literatürle tazelerken İslâm’a da yeni bir bakış imkânı kazandırmış oldular. Bu hal, anlamanın kültürel ve toplumsal bir taban üzerine oturma şartı dolayısıyla tabii bir durumdur. Ancak, her din değiştiren toplum için işleyen bu mekanizmaya rağmen, neden öteki toplumlar din değiştirmiştir de, Türkler değiştirmemiştir, diyoruz?.. Diyoruz, çünkü İslâmın yanında Töre’nin de Cumhûriyet’e kadar özellikle devlet kurumlaşmasında ve günlük hayatta devam ettiğini biliyoruz. Yusuf Has Hâcip, Töre’yi anlatmak ve yaşatmak için Kutadgu Bilig’i yazdığında Türkler müslüman olalı bir buçuk asır geçmişti. Töre’nin üzerine oturan İslâmî yaklaşım, Türk müslümanlığı dediğimiz şeydir. Tekrar edelim, bu anlayışın alemi de Yesevî’dir.

Bu modelin adeta bir “sırâtı müstakîm” çizgisi gibi Türk entellektüeli tarafından inançla benimsenip sürdürüldüğünü bir millî stratejiye dönüştürüldüğünü özellikle XIII. yüzyılın kurucu akıl fonksiyonu görmüş Sadreddin Konevî’sinde (Ö.1274) tespit ediyoruz. Bilhassa Konevî’nin şahsında Türk inanç ve düşüncesinin büyük bir hamle daha yaptığını, derinleşip genişlediğini, kurumlaştığını söyleyebiliriz.

Ahilik, Gazilik, Bacılık ve Abdal zümrelerinin XIII. yy Anadolusu’nda doğdukları ve gördükleri mucizevi işlevi biliyoruz. Haçlı kasırgalarını aştıktan sonra, Moğol darbesinin enkaza dönüştürdüğü Selçuklu Anadolu’sundan Osmanlı mucizesinin doğması bu bağlama oturur.

Şah/Şeyh İsmâil İran’ı ile mücadele zarûreti, Osmanlı Devleti bakımından taktik olarak Arap dünyasına hakim olan Eş’arî akâidin revaç bulmasına sebep oldu. Ancak Yavuz Sultan Selim’in İslâm birliği için, Şah İsmail’in şeyhliğini dengelemek üzere, hilâfeti getirmesine rağmen Muhyiddin Arabî’nin (Konevî’nin mürşîdi) savunulmasını, yaşatılmasını arzu etmesi, onun asıl tercihinin Eş’arî zihniyet olmadığına işâret sayılmalıdır (http://www.ilknokta.com/urun/66182/Ibn-Arabi-Mudafaasi-Yavuz-Sultan-Selimin-Emriyle-Hazirlanan.html.) Sonraki dönemde İran şiası tehditkâr olmaktan çıktığı halde, geçen zaman içinde oluşan sosyal ve idârî statüko Yavuz Selim’in tercihinin aksine Osmanlı’da XVII. Asırdan itibaren giderek yoğunlaşan bir taassuba yol açtı. Islahat hareketleri, toplumsal geriliği besleyen Eş’arî paradigma aşılamadan, yine Eşarilik bağlamında yürütülerek başarısızlığa uğrayınca Tanzimat, Meşrûtiyet ve Cumhûriyet ricali genel olarak yaptıkları Batı yanlısı kültür inkılâplarını, çarenin kültürümüzden (İslamdan-Eşari İslamdan) çıkarılamayacağı ön yargısına bağlayarak meşrulaştırdılar.

Mâturîdî anlayış ise uçup giden asırlarla birlikte unutulmuştu.

Cumhûriyet köklere dönüş yapmayı arzu etmedi, demek haksızlık olur. Özellikle Atatürk’ün şahsında en azından niyet bazında bir köklere dönüş özlemini açıkça görebiliyoruz. Anlamanın vazgeçilmez tabanı tecrübedir. Bu hem bireysel, hem toplumsal yönden bir gerçeklik taşımaktadır. Tanpınar’ın tabiriyle: “Başkalarının tecrübesi” üzerinden anlama ve inkişaf imkânsızdır. Atatürk de yetenekleri itibariyle bunu bilecek durumdadır. İnkılâplarını yaparken kültürdeki düzenleme çabaları ve teşkil ettiği kurumlaşma bunu gösteriyor.

Ne yazık ki, kültürel inkılâplar esnasında, başta Ziya Gökalp olmak üzere Atatürk’e yol gösteren zevâtın yeterli bilgi ve donanımı taşımadıklarını bugünkü bilgilerimizle söylemek mümkün.Onların Osmanlı ile Selçuklu’yu hatta daha cesaretle söyleyelim İslâmî dönemi isteksiz ele almaları, dahası görmemezlikten gelmeleri gide gide hoşnutsuzluk sebebi olmuştur. Hele bazı müfrit devrimcilerin yer yer millî değerleri lânetleyen tavırları, toplumun inkılâplara duyduğu reaksiyonu beslemiş, büyütmüştür.

Toplum, idareden ardarda gelen antipatik hamleler karşısında, devletinin kendisine karşı olumsuz bir kasıt taşıdığı izlenimi almıştır. Millî şef döneminde, Atatürk’ün itibar ettiği değerlerin muhtemelen ütopik bulunup, millî kültür siyâsetinin tamamen Batı kültürüne angaje hale getirildiğini gözlüyoruz.

Osmanlı Devleti’ndeki Yavuz sonrası Eş’arîleşen statüko nasıl kültür kökleriyle irtibatın kesilmesine yol açmışsa, bu defa da millî şef zihniyetli “laik statüko” adeta Türklüğe ve kültürüne karşı en azından bir antipati seferberliği açmıştır. Bize göre, Türkiye’nin kurulduğu günden beri en önemli problemi budur.

Atatürk dönemindeki yanılma ve eksik bilgi tamamlanacağı yerde, devlet gücünü elinde tutan bürokrasi çok seslilik fikrinin palazlandırdığı küçük, muhalif, zaman zaman düşman guruplarla işbirliği yaparak ana kitle ve kültürünün omurgasını büyük ölçüde ve bilinçli olarak devre dışı bırakmıştır. Bugün Türkiye’deki bazı güncel problemler bir de bu açıdan okunmalıdır.

Henüz salim düşünen entellektüellerimizi tam olarak tatmin edecek kusursuz bir ilmî tablo sunulamasa da, Yahyâ Kemal, Mümtaz Turhan, Sadri Maksûdî Arsal, Samiha Ayverdi, Cemil Meriç, Kemal Tahir, Safiye Erol, Atilla İlhan, Erol Güngör… gibi isimlerin ve daha yüzlerce ciddî akademisyenin eserleri üzerinden baktığımızda, bugün manzarayı ana çizgileriyle artık görebiliyoruz. XXI. Yüzyılda akademi çevrelerinin yapacağı iş, bu manzaranın eksik parçalarını tamamlamak olmalıdır.

“Omurga” dediğimiz kültürel sistem, günümüz dünyasında Türkiye’ye evrensel iddialar kazandırabilecek potansiyeli taşımaktadır. Sadreddin Konevî’nin formüle ettiği “tenzih ile teşbih arasında durup, kesrette vahdeti tahakkuk ettirmek” bu evrensel iddianın temel ilkesi olabilecek ve adalet kavramının ontik/evrensel temelini verebilecek değerdedir.

Sait BAŞER

*Burada metnin insicamını dağıtmamak için konunun diğer felsefî yönlerini dipnotta açmak bize daha isabetli göründü. Türk Töre’sindeki insanlık arasında ayırım yapmadan mutlak bir hak kavrayışına dayandırılan adâlet kavramının yaşatılabilmesi, en azından birkaç asgarî şartı beraberinde getirir.

1- İnsanın taşıdığı aslî değere mutlak saygı. Hakk’a mutlak riâyet.

2- İnsan hayatına, emeğine ve değerine anlam verirken, burada ontik yaklaşımın tabiatına uygun bir epistemik üretim yapmak.

3- Zikredilen hak duygusu ontik algı ve bilgi anlayışına vücut kazandırmanın teminâtı olacak bir bireysel ve sosyal ahlâk.

4- İsraf ve zulme kapalı ki, o anlayış mûcibince israf da bir zulümdür, bir güzellik kavrayışı, mutluluk kavrayışı yani estetik haz. Bunlar birbirlerini var eden ve meşrûlaştıran, birbirlerine dönüşen, birbirlerini sürdüren değerlerdir.

Burada soyut planda anlattığımız kavramsal yapıların karşılığı olan kurumları da Türk sosyal tarihinde bulabilirsiz. Boy örgütü gibi, alplik gibi, kut gibi, bilgelik gibi, aile gibi. Sonraları ahîlik ve vakıflar gibi..





Sıkılmalı mı, Düşünmeli mi ?



Türk Edebiyâtı, sayı: 205, Kasım 1990, ss.32-33.

Ardı ardına gelen sıkıntılardan bunalıp, geçici de olsa mekân değiştirmeyi düşünmeyenimiz azdır. Hayat gaileleri, dost sitemleri, sayısız riyâ, kin, kibir, haset, münâfıklık… Hangimizi nöbet nöbet canımızdan bezdirmez? Hangimiz yaşayışımızda sükûnet, itidal, temiz zeminlerde yeşermiş sevgiler görmek istemeyiz? Kim ihlâs ve samimiyete karşı müstağnî kalabilir? İnsan idare etmenin süflî menfaat hesaplarına dönüşmesinden, yahut idâre imkânları varken hodbin bencilliklere maruz kalmaktan hangi helâl süt emmiş ademoğlu huzursuz olmaz?

Ne yazık ki daha nice menfîlik içinde haşır neşir yuvarlanıp gitmekteyiz. Bizim yol açtığımız rahatsızlıklara müsamaha bekler, muhatap kılındığımız tatsızlıklara tiz perdeden itirazlar yükseltiriz. Velhasıl envâî çeşit hodgâmlıklar, çekişmeler, çabalamalarla güzelim senelerimiz selsebil olur gider.

Ve biz durup durup “Tebdil-i mekânda ferahlık vardır” diye, bu doğru sözü zayıflıklarımızı, kendimizi ıslah yerine bir kaçış bahanesine çeviririz. Çeviririz, çünkü bizim için alış-veriş yapılmamış, bâkir, kirletilmemiş bir muhitte yeni sevgiler kurmak kolay görünür. Bazı özel durumlarda kararımız doğru olabilir. Lakin nereye kadar? İçine gireceğimiz yeni çevreyi dondurup çerçeveletecek halimiz yok ya!… Elbette yaşamaya devam edeceğiz. Yani alış-verişe! Yani insanların ezelden ebede, doğudan batıya değişmeyen meziyet ve zaaflarıyla karşılaşmaya devam edeceğiz.

Ve kaçındığımız insanların, çevrelerin bir yenisiyle tekrar yüz yüze gelmeye mahkûmuz.

Kuruluş zemini bakımından siyâsetin riyâsız yapılmadığı bir memlekette yaşıyoruz. Dolayısıyla fiilen idare mekanizmalarından içimize sinecek tedbirlerle hazırlanıp insanlara sunulan bir millî eğitim ve terbiye sistemi beklenemeyeceğini seneler içinde artık anlamış olmaklığımız gerekiyor. Kısacası dört dörtlük muhitler hazırlayan bir yönetim aramamız artık abes hale geldi. Fakat bu cemiyet bizim. Kaçmamızın fiilen şahsımıza da etrafımıza da yararı yok.

Pekiyi, kaçmayıp da ne yapalım?

İyi ve doğru olana ulaşmak için kendi kendimize kurduğumuz dünyayı, ilişkilerimizi, çalışma ve aile hayatımızı, akla vicdana ters gelen itiyadımızı nasıl düzeltelim? Bu alt üst olmuş değerler dünyasında nasıl ve neye göre?

Hz. Mevlânâ: “İyi ve güzel olan her değer varlığını insân-ı kâmile borçludur. Eğer insân-ı kâmil olmazsa bu değerler içi boş laflardan ibâret kalırlar” buyuruyor. Hz. Hünkâr’a göre, insân-ı kâmil her dem taze ölçülerin âdetâ vücut giyinmiş hâli kimliğiyle, değerler sisteminin merkezinde yer almıştır. Bir prensibi her türlü maddî-manevî menfaat kaygısından uzak, sadece ve sadece “Hikmet” ve “Aşk” noktasına göre temsil eden insân-ı kâmil, “çevre”de otomatik olarak gerçek ölçü mahiyetini kazanmaktadır.

Efendim, “çevre” kimdir?

Çevre dediğimiz insanlar tabiatıyla bizleriz. Dolambaçlı tevil yollarına sapmadan kendimizi gerçek bir hesaba çekmekten korkmasak, hepimiz çoğu davranışımızın, şuurlu veya şuursuz nefislerimize dalkavukluk mahiyeti taşıdığını görmez miyiz? Haklılığımıza mesnet sandığımız prensipleri, bir çoğumuz şu veya bu derecede tazyiklerle yüz yüze gelince ne kolay harcayıveririz!

İşte her sıkıştıkça üç kuruşa satılıveren, büyük büyük laflarla kendimize kalkan yaptığımız değerler, itile kakıla bir dereceden sonra cemiyet içinde kıymet ifade etmekten çok uzak boş sözler haline gelmiyorlar mı? Toplumumuzda her tabakanın yaka silktiği ahlâk buhranının ana sebebi bu değil mi?

Burada iyi, doğru ve güzelin bedelini ödemeye yanaşmayan bizler, bu değerlerin her hal ve şart altında korunduğu bir makama en azından hayatın manasını, tadını ve kıyas imkânını kaybetmemek için muhtâcız.

Zamanımızın maddî mantığına göre o ulvî prensiplere bazen fevkalade yüklü bedelleri neden ödememiz gerektiğini izah çok zordur. Zordur ama, dünya düzenindeki mutlak izâfiyet, başka türlü mantık sistemleri de olabileceğini reddetmemizi imkân dışı bırakır. Belki bu bedelin karşılığı, insanoğlunun ezelî yitiği olan Hakikat’e kendi içimizden açılan bir kapı olacaktır! Belki en kötü yaradılışlarımızın dahi hareketlerine dayanak yapma lüzumunu duyduğu o kadim değerler, varlık dünyasının ana rotasıdır. İki kere iki dört gibi müspet veya menfî cevapları vardır da görmüyoruzdur. Belki de ecdâdın “men dakka duka”sı bir tabiat kanunu hükmündedir. Ve mutlaka cevabını fiilen, hal diliyle alıyoruzdur. Fakat gafletimiz idrakimize mani oluyordur.

Ayrıca kemal noktasında, bizlerin “uyulması gerektiği” telkinlerini dikkate alarak benimsediğimiz bu kaideler, aynı zamanda cemiyetçe varlık temellerimizin korunması manasında olabilir. Ve hiç birimizin ödemeye yanaşmadığı bedelleri o makam, bizim adımıza kefaret gibi ödüyordur. Bütün egoizmimize rağmen, bizim adımıza onca yükü omuzlamış insanları, itiraf edemediğimiz hakkı seziş melekelerimizle bilmez miyiz? Pekala biliriz ki, bizi biz yapan o değer hükümleri merkezden çevreye halka halka dağılan dalgalar gibi o makamdan cemiyete doğru kendi özlerini koruyarak ulaşırlar. Ortaya çıkan yeni durumlarda, hepimiz şaşkınken yeni değerler hâlinde doğar gelişirler.

Eğer Hz. Mevlânâ’yı iyi anladıysak bu böyle olmalı.

Amma bir şey daha var ki, pek can alıcıdır!

Her nedense o ulular kervanının son halkaları sağlıklarında cemiyetlerince alenî kabul görmezler de emânetlerini teslim edip Hakk’a yürüdükten sonra herkes onları bağrına basar. Acaba bu davranışımızda ona karşı hesapsız ayıbımızı herhangi bir mükellefiyete maruz kalmadan itiraf duygusu mu saklıdır? Bu davranışımız da mı kaçıştır? Çünkü emaneti devralanlar karşısında mesuliyet yüklenme korkusundan doğan kayıtsızlığımız (“O kâmil nasıl olsa bizim adımıza vazifesini sürdürür” rahatlığından da olabilir), devam etmektedir.

Bir Mevlânâ’ya bir Niyâzi-i Mısrî’ye … kendileri sağken revâ gördüğümüz muameleyle şimdiki tavrımız bir midir? Artık bütün beşer onları başları üstüne almış görünüyor!…

Ya aynı emânetin sonraki sahipleri?… Samimi miyiz?





Yabancı Bir Mûsıkîşinas : ” Wouter Swets” İle Mülâkat

23 Temmuz 1984 Pazartesi günü Kubbealtı Kültür ve Sanat Vakfı vakıf merkezinde çalışmalarımızı sürdürürken, Hollandalı olduğunu söyliyerek vakfın neşriyatını bizden temin edip edemiyeceğini soran uzun boylu sarışın bir bey geldi. Türkçeyi rahat bir telâffuzla konuşuyordu. Altmış civarında görünen yaşı, sempatik yüz ifâdesi ve kalın camlı gözlükleri ile itimat telkin eden bir havası vardı. Adı Wouter Swets’miş.

Hollanda Radyosu’nda çalıştığını ve Türk mûsikîsi üzerinde 25 yıldan beri tetkikler yaptığını söyledi. Hollanda’da konserler vermek üzere 10 kişiden mürekkep bir Türk mûsikîsi icrâ heyetini (Hollanda Radyosu kanalıyla) davet ettirdiğini, orada konserler verdirdiğini söyleyen Wouter Swets, Hollanda Radyosu’nda Türk mûsikîsi hakkında 21 konferans ve tanıtıcı program yaptığını da zevk ve şevkle ifâde edince aramızda sıcak bir dostluk başladı. Kendisiyle bu mülâkata da mevzû teşkil eden derin bir sohbete daldık.

Wouter Swets, Ortaasya’dan bu yana Türk siyâsî târihini hayli iyi bildiği gibi, halihazırdaki Türk dünyâsını fiilen dolaşmış ve ilmî çalışmalarını müşâhedeleriyle takviye etmişti.

***

Wouter Swets 1930 senesinde Hollanda’nın Den Haag şehrinde doğmuş olup 1948 de Leiden Üniversitesi Hukuk Fakültesi’ne, oradan Utrecht Üniversitesi mûsikî bölümüne geçmiştir. Etnomüzikoloji araştırmaları yapan Swets, Türk mûsikîsi üzerine verdiği konferansları bir kitap halinde neşretmiştir.

Hollanda Radyosu’nda programlar yapan yazar, hâlen Leiden ve Utrecht Üniversiteleri’nde Türk mûsikîsi dersleri vermektedir.

1954 yılında konservatuar mezûnu genç bir mûsikî erbabı olarak çıktığı Yugoslavya seyâhatinde Sırp, Sloven, Makedon, Boşnak… v.b. grupların folklor dünyâlarını tanımak istemiş. Kuzey Yugoslavya’dan Güney’e doğru indikçe görmüş ki, halkın, an’aneleri ile birlikte, folklor ve mûsikîsi de zarâfet kazanmaktadır. Bilhassa, edindiği mûsikî kültürü sebebiyle, halk türkülerinde belirli bir inkişaf ve ahenk, samîmî bir ifâde kabiliyeti müşâhede etmiş.

Sonraları, Arnavutluk, Yunanistan ve Bulgaristan’da da ayni dikkatle tetkiklerini sürdüren Wouter Swets, Güney Yugoslavya halk mûsikîsinde tesbit ettiği cana yakın nağmelerin, bu memleket türkülerinde de müşterek, olduğunu görmüş. Yine, kısa bir etüd sonunda, bu güzelliklerin, Balkanlardaki Türk hâkimiyet asırlarının bergüzârı olduğunu anlamış. Tali olandan asla doğru hareket etmekten kendisini alamamış.

Gayrete gelen Wouter Swets’i tutmak mümkün değildir artık… Sonraki yıllarda Taşkent, Semerkant, Buhara ve diğer Doğu Türk illeri ile Moğol, Afgan, Hind, Arap mûsikîleri de dahil olmak üzere şark mûsikîlerinin tetkik ve mukayesesine kendisini vakfeder. Bizzat o mıntıkalara giderek mûsikîler arasındaki müşterek noktaların tesbitine başlar. Görür ki, bütün bunların içinde en yaygın ve mütekâmili Türk mûsıkîsidir. Mamafih mukayeseli araştırma metodunu kullanmak, Türk mûsikî târihini öğrenmeyi de icâbettirdiğinden mûsikî târihimizi imkânları nisbetinde öğrenir. Ancak târih sâhasına girince bir noktada takılır kalır. Zîrâ edindiği târihî mâlûmâta göre, Türk mûsikîsinin nazariyâtını Farâbî yapmıştı ve o devirde Türk boylarının mûsikîleri arasında belirli bir birlik vardı. Ama o târihden bir müddet sonra Anadolu’da gelişen Türk mûsikîsi ile diğer Türk illerinin mûsikîleri arasında bâriz farklar ve muhtevâ değişmeleri meydana gelmişti.

Halbuki, gezdiği yerlerden ve tetkiklerinden öğrendiğine göre bütün Doğu Türk illeri (Kazan, Kırgız, Özbek, Türkmenistan…,) mûsikîlerinde pek çok müşterek unsur vardı. Hattâ Macar mûsikîsini bile bu guruba dâhil etmek mümkündü. Peki Batı Türklüğünün, bilhassa Osmanlılar’ın mûsikîsi niçin bu pentatonik mûsikî ile açık farklılıklar arzetmekte idi?

“VVouter Swets bu suâli, Osmanlı mûsikîsine Bizans mûsikîsinin tesiri ile (?) îzah etmek temâyülündedir.

Samimî bir Türk dostu imajı çizen Wouter Swets ile yaptığımız sohbetin devamını, bizim suallerimize verdiği cevapları aynen kaydederek sizlere naklediyoruz:

— Sayın Wouter Swets, erbâbınca, Türk mûsikîsi ile Batı mûsikîsi arasında yapılan kıyaslarda, bilhassa dikkati çeken bir” nokta vardır: «Türk mûsikîsi, insan gönlünün mücerred ihtizazlarını terennüm eder; tabiattaki herhangi bir sesin taklidi değildir. Halbuki Batı mûsikîsi tabiattaki seslerin (rüzgâr, su, kuş…) taklidini yapmaktadır; bir ‘Kuğu: Gölü Balesi’ bu teze canlı misâller getirir» diyorlar. Ayrıca aynı otoriteler Batı mûsikîsini «san’atdan, ses mühendisliğine geçmekle» itham ediyorlar. Her iki mûsikîyi de bilen ve seven bir mûsıkîşinas olarak ne dersiniz?

W. Swets:

— Batı ve Türk mûsikîlerini yüzde yüzlük bir kıyâsa tâbi tutmak mümkün değildir. Çünkü mahreç ve insanda hitâbettikleri hisler farklıdır. Batı mûşıkîsi için ileri sürülen görüşler kısmen haklı olmakla berâber, bütün Batı mûsikîsine teşmil edilmemek îcâb eder. Meselâ Bethoven ve Bach’da da mücerred «insan mûsikîsi» vardır. Ancak 16-17. Asırdan sonrakiler ve son devir Batı mûsikîsi için, yapılan tenkîde iştirak ediyorum.

Türk mûsikîsi için söylenenlere gelince, hakikattir diyeceğim. Ama bizde olduğu gibi, 19. asrın ikinci yansından sonra gelişen «Neo-klâsik» tavır dediğiniz hareketin eseri olan mûsikîyi orijinal bulmuyorum. Meselâ bir Sâdeddin Arel’in Türk mûsikîsine getirmek istediği şeyler, bana öyle geliyor ki, bizde tenkid ettiğiniz mûsikînin taklidinden ibârettir. Bir Dede, bir Itrî, Ebûbekir Ağa sizde de yok artık…

«Bu iki büyük mûsiki niçin seviye kaybediyor?» derseniz, bunu kaynaklardan uzaklaşmakla îzah edebiliriz. Çünkü târihin şehâdetine göre, nasıl Türk mûsikîsinin kaynağı «tekke» ise, Batı mûsikîsinin kaynağı da «kilise» dir; Bu san’at asıl şahsiyetini o mânevi atmosferlerde bulmuştur… Zîrâ mûsikî, gönlün asîl heyecanlarının mahsûlüdür ve en asîl heyecan ise ilâhî heyecandır, ilâhî şevktir. Eğer mûsikînin o yüksek seviyesiyle yaşamasını arzû ediyorsak, bunun ancak yine o atmosferde mümkün olacağını bilmemiz lâzımdır.

— Sayın Swets, sizin isabetle teşhis ettiğiniz gibi mûsikîmiz, tekkelerde işlenmiş; bir gaye olarak değil ama, bir terbiye ve zikir metodu çerçevesinde, bütün güzel san’atlarımızda olduğu gibi, Türk mûsikîsi de bu dergâhlarda bir nefs terbiyesi vâsıtası bilinmiştir. O istikâmette, gönül bağlarını çözücü ses sırları aran-

mış ve bu mûsikî doğmuştur; Ortaasya’dan getirilen ses ve söz dünyâmıza bu zemin ve istikâmette inkişâf imkânları bulunmuş, samimiyeti bozulmadan zarâfet ve derinlik kazandırılmıştır.

Sayın Swets, bu noktada bir suâlim var: 15. Asra kadar kilisede ilâhî söyleme alışkanlığı olmadığı halde, Türk dünyâsmdaki ilâhî söyleme geleneği kiliseye sirâyet etmiştir deniliyor ne dersiniz?

W. Swets: — Bu suâlin cevâbını verecek târihî malûmata sahip değilim. Ama biraz önceki suâlinizin cevâbı olacağını tahmin ettiğim bir husûsu söyleyeyim. Benden Türk ve Batı mûsikîlerini kıyaslamamı istemiştiniz. Kıyas değil ama bir tesbitimi söyleyeyim. Icrâ hâlinde iki koro alınız, birisi Batı, diğeri Türk mûsikîsi icrâ ediyor olsun. Şeflerine dikkat ediniz, göreceksiniz ki, Türk şef büyük bir sükûnet içerisinde korosunu idâre ederken; Batı mûsikîsi icrâ eden koronun şefi, âdetâ asabî nöbetler geçiriyor gibidir.

Sizin mûsikînizde çalanı da, idâre edeni ve dinleyeni de rahatlatan, sükûnet veren bir şey var.

— Peki sayın Swets, sizce böylesine köklü bir mûsikîsi ve tabiatıyle medeniyeti olan Türkler’i ve san’atlarını Avrupa neden görmek ve kabul etmek istemez?

— Efendim, Avrupa 17. asra kadar Türkler’in kurduğu medeniyeti anlayacak halde değildi. Zâten Türk – Batı münâsebetleri devamlı muharebe ile geçmiş, Anadolu Selçukluları’ndan beri bu iki dünyâ birbirinin hasmı haline gelmişti. Üstelik mütemâdiyen ilerleyen «Galip -Türkler» Avrupalının korkulu rüyâsı idi. Gerçi II. Viyana kuşatmasından sonra tablo tersine döndü. Fakat, «Türk Korkusu» Avrupalının şuuraltına işlemişti. Artık «Barbar Türkler! »den intikam almak sırası gelmişti. Çeşitli siyâsî ve askerî hareketler neticesinde Türkler Avrupa’dan uzaklaştırıldılar. Ama silinmez izlerini de bırakıp gittiler. Çekildikİeri yerlerde bugün dahî, araştırma yapan insaf ehli ilim adamları bu Türk damgasını oralar ahâlisinin an’anelerinde, dillerinde, san’atlarında… derhal teşhis edebilirler. Bu kültür mîrâsını ben bizzat müşâhede ettim.

Avrupa’nın bütün peşin hükümlerine rağmen bu, sıradan, kaba bir kültür mîrâsı değildir. Dünyânın târihte gördüğü en belli başlı medeniyetlerinden birisinin bakiyyeleridir.

Gelin görün ki, bugün bir Arap mûsikîsi üzerinde ciltlerle eser yazan Avrupalı, bu iş için Mısır, Suriye, Irak gibi esâsen Türk mûsikîsinin ancak ikinci, üçüncü dereceden bir devâmı sayılabilecek, tamâmen Türk mûsikîsinden bozma bir mûsikîye sâhip olan memleketlere gider, araştırır da onun orijinaline, yâni Türk mûsikîsine rağbet etmez.

Bunun sebebi açıktır: Dünyâ çapında bir Türk kültürünün mevcûdiyetini gözlerden uzak tutmak… Sizin hakkınızı ancak kendi hırslarına mağlûb olmayan ilim adamları teslim etmektedir …ve maalesef bunların sayıları pek azdır.

Ancak, söylemeden edemeyeceğim. Bu yaygın lâkaydînin hüküm sürmesinde sizin suçunuz pek büyük. Siz, bu mûsikîyi yakın geçmişte bütün Osmanlı mîrâsına revâ gördüğünüz muâmeleye tâbi tuttunuz. Eğer bu politikanız olmasaydı, bugün dünyâ sizi hakîkî çehrenizle tanıyabilirdi. ,

Bakınız, aynı hatâda halen ısrar edildiğini görüyorum. Biz, Hollanda Radyosu kanalıyla Türkiye’den bir Türk mûsikîsi icrâ heyeti çağırtıp Amsterdam ve Den Haag’da iki konser verdirmiştik. 2. konseri müteâkip başkonsolosunuz beni çağırtarak: «Artık bu işten vazgeçmemi» tavsiye etti. Bundan sonrasının kendileri tarafından devam ettirilebileceğini ifâde etti; ama ne yazık ki devam ettirmediler. Eğer bize müdâhale etmeselerdi, biz 10-15 konser daha tertip ederek, halkımıza gayet iyi bir organizasyonla takdim edecektik. Maalesef aynı konsolosluk yetkilileriniz bana daha bir çok güçlük çıkardılar. Meselâ ilmî çalışmalarım için gerekli dokümanları temin maksadıyle mürâcaat ettiğim vakit: «Türk halk mûsıkîsiyle meşgûl olmamı» tavsiye ettiler. Ben sizin halk mûsikînizi de biliyorum. O da pek güzeldir. Fakat bir medenî terkip olan bu seviyeli san’at mûsikîsine karşı takınılan tavrı anlıyamıyorum.

Eğer kültür, bir milletin mânevî şahsiyeti ise, esefle söyliyeyim, siz intihar ediyorsunuz… Avrupa târihî ve siyâsî sebeblerle size düşmandır. Bence bu tabiî görülmelidir. Size düşen kendiniz olmaktır.

Bir medeniyet asırların mahsûlüdür. Milletler kendi millî bünyelerine uygun bir terkibi meydana getirmek için, asırlar süren emekler sarfederler. Vâsıl olunan terkip hukûkî bünyenin de kaynağı olur. O terkibi tahrip etmek için ise, bir nesli, yanlış bir eğitim programına tâbi tutmak yeterli olabilir.

Siz, aslında korkulacak bir millet değilsiniz. Bilâkis cömert fedâkâr, kendisine dokunulmadıkça mûnis bir kavimsiniz. Mili gurûrunuz ve teşkilatçılığınız, diğer milletlerin zararına değildir. Haysiyetli ve şerefli bir hayâta düşkünlüğünüzün ifâdeleridir.

Türk târihini hasbelkader öğrenebildiğim kadarıyla gördüğün o büyük ve millet çapındaki dürüstlüğünüzü maalesef kaybetmekte olduğunuzu söylemeye mecbûrum. Artık târihteki o büyük milleti, bugünün Türkiyesinde bulamıyorum. Bu, belki de birkaç nesli, yanlış bir «Avrupalılaşma» gayretiyle harcamanızdan ileri geliyor.

Sözlerimi bağlamadan, esefle ilâve edeyim ki, bugün iktisâdî ve siyâsî üstünlüğü elinde tutan Batı dünyâsı, diğer dünyâ milletlerinin orijinal kültürlerini mütemâdiyen aşındırmaktadır. Diğer milletler ise devletleri kanalıyla korunma tedbirleri alıyorlar. Meselâ, bugün bir Kongolu kendi millî kültürünü sâdece Batı’ya karşı müdâfaa etmekle mükelleftir. Ama siz, zaman zaman resmî hüviyet kazanan kendi içinizdeki kozmopolitlere karşı da nefs-i müdâfaaya geçmişsiniz… Pek yazık…





Devam ve Beka Sırrı

Kubbealtı Akademi Mec., Sayı 4, Ekim 1988′de, değerli mutasavvıf ımız Samiha Ayverdi’nin yazı hayatının ellinci yılı münasebetiyle yazılmıştı.

[1] Edebî ve Mânevî Dünyâsı İçinde Fâtih, Sâmiha Ayverdi, 4. Baskı, İst, 1983.

Hazindir… Bizde en hayâtî ve yeni nesillere kazandırılması şart bir çok millî mesele, umûmî meydan nutuklarının içi boş lâkırdıları ile harcanmış ve mâlûm vatan, millet, Sakarya haklı tepkisine düşülmüştür. Yahyâ Kemal’in, dil konusu açıldığı zaman lisânın değerini kavrayamamış sâdedillerin: “Yine mi bu bahis?” demeleri karşısındaki îtirâzını benzeri daha bir çok temel başlık için pek yerinde buluyoruz. Fetih ve Fatih bahsi bunlardan biridir.

Dilimize Arapçadan geçerek tefekkürümüzde derin izler bırakan “fetih” kelimesi, bizim neslin mânâsını neredeyse tanımadığı bir mefhuma işâret ediyor. İlk akla gelen mânâsı; bir beldenin silah zoruyla elde edilmesi, istîlasıdır. Veyâ bizim mantık yapımız böyle anlamaya meyyal. Zîrâ aldığımız eğitimin kazandırdığı muhâkeme, başka türlü değerlendirme imkânlarının varlığını fark etmemize mânî. O yüzden “artık gınâ geldi, yine mi bu bahis?” denmesi belki de bu sebeple yadırganmamalı.

Gerçekten bir beldeyi, bir müesseseyi, fikri veyâ mânâyı yüksek bir îman ve ideale açıp; açılana yeni bir hayâtiyet kazandırırken, açan îman ve idealin de tâzelenmesini anlamak kolay kavranıverecek vâkıalardan değilmiş gibi görünüyor.

Hâlbuki mesele “istîla” yâhut “emperyalizmin herhangi bir türü” şeklinde vaz edilse; bir tahakküm çeşidi, mevcut hırsların tatmînini sağlayan bir ameliye diye yorumlanır ve içinden çıkılıverirdi. Ama öyle değil! Fetihte hırsların tatmîni bir yana, bilakis nefse zor gelenin yapılmasıyla îmânın tâze kana kavuşturulması söz konusu.

Bize göre îman da gelişir, derinleşir, yeni tecrübelerle olgunlaşır. Ancak îman, birikimlerini somutlaştırmak için yeni tecellî sâhalarına muhtaçtır. Çünkü kuvvedeki inkişaf için bâzen mevcut yapı kâfi gelmeyebilir. Farazâ Bursa Ulu Câmii, mîmârimizde bir merhale; Süleymaniye’yi vücûda getiren birikimin kaynaklarından sayılır. Fakat Süleymaniye’yi inşâ etmek için yeniden Ulu Camii’n arsası kullanılamaz. Süleymâniye için yeni bir mîmar, daha ufukta bir arsa, daha boyun eğmez güzellikte bir şehir vs. lâzımdır. Fakat önce Fâtih lâzımdır.

Fâtih lâzımdır. Çünkü Fâtih olmasa, îman, geldiği merhalede enerjisini boşaltamayıp donacak; hareketsizlik zamanla katılaşma ve atâlete sebep olarak, mevcut enerjinin menfî mânâda deşarjını berâberinde getirecektir. Menfî deşarj, yâni kendi kendini tahrip, yâni fesada uğrama, kokuşma…

Bu noktada “fetih” îmâna yeni tecellî sâhaları açarken, açılan tefessüh etmiş sâhaya tekrar hayat bahşetmek misyonunun adı olmaktadır. Yâni fetih, Muhterem Samiha Ayverdi’nin eserlerinde çok sık temas ettiği “devam ve beka sırrı”nı bünyesinde taşıyan bir ilâhî operasyon mâhiyetindedir. Burada fethi sâdece belde ve ülkelerin zabtı diye anlamamalıdır. Fikir, ilim ve mânâ ufuklarını genişletmek yeni bir ruh kazandırmak da fethin mânâlarına katılmak gerekir.

Fetih ihtiyacı, aslında o ihtiyâcı taleb eden kütlelerdeki iç yapılanmanın zorlaması ile zuhûr etmektedir. Ancak o talebi gerçekleştirmek, talep sâhibi kütleler nâmına harekete geçecek kahramanların işidir. Aziz kalemimiz Ayverdi bunu kütlenin ortak şuurundaki talebin bir şahısta kişileşmesi diye târif ediyor ve misal olarak da Fâtih’i veriyor. Fâtih kütle alt şuurundaki kuvveyi fiile çeviren, istikamet ve muhtevâ kazandıran beyin mesâbesinde, hareket kazandıran dinamo mevkîindedir. Çünkü tabiat durgunluğu sevmeyen, sukût eden uzvu tasfiyeden bir an bile geri durmayan yaradılıştadır.

Beşerî sistemlerdeki mevcut fesat unsurları, müsbet faaliyet yavaşladığı yâhut durduğu anda iç yapıyı kemirip çökertmek istidâdını derhal icrâ ettiğinden, dâimâ kontrol altında tutulmaları gerekir. Fesadı emniyetle kontrol etmek –tabiat hareketsizlik ve boşluğun kaldırmadığı için- müspet aksiyonun devâmına bağlıdır. Müsbet yöndeki aksiyon akl-ı selîme dayalı hayâtın temînâtıdır.

İşte Fâtih bu aksiyonun insanıdır.

Fetih de bu mânânın kristalize misâli…

İstanbul’un fethi hem tükenmiş Bizans’ı yeni bir mânâ ve terkib elinde diriltmiş, bu coğrafyayı beşeriyete tekrar kazandırmış, hem de Osmanlı’ya coğrafî vahdet ve Hıristiyan Batı’nın en mükemmel örneği “Bizans’a galip medeniyet” psikolojisi ile Türk-İslâm medeniyetine yeni bir moral getirmiştir. Bizce Fâtih bu sebeplerle de fevkalâde mühimdir.

Ancak II. Sultan Mehmed, sâdece İstanbul Fâtihi olarak ehemmiyet taşımaz. O daha çok Türk târihinin en dikkate değer üç büyük terkip hazırlama devrinden birisini temsil etmesiyle mühimdir. Fâtihliği İstanbul ve diğer memâliki zabtından başka, ilim, fikir, san’at, hukuk, müesseseleşme ve îman sâhalarında da tecellî etmiştir.

Türk târihinin bizce üç büyük terkib devri vardır.

Birincisi: Motun (Mete)’un 24′lü Oğuz Boy Teşkîlâtı ile tesirleri hâlâ günümüz ordularında süren 10 lu askerî sistemi kurarak, Türk milletine yüzlerce yıllık bir dinamizm kazandırdığı büyük milletleşme devridir.

İkincisi: X. asrın ilk yarısında İslâm dînine girmemizle başlayıp Anadolu Selçukluları’na kadar uzanan yeni yapılanma devridir, ki en güzel müesseselerini Anadolu’da 4 lü teşkîlat sistemiyle (Anadolu Ahîleri, Bacıları, Abdalları, Gâzileri) vermiştir. Bu devrin tesirleri ve kurulan müesseseler, dünyâyı kasıp kavuran Moğol istîlâlarına rağmen Fâtih devrine kadar Anadolu Türklüğünü ayakta tutmaya yetmiştir.

Ancak Fâtih devri artık yeni bir terkîbe ihtiyâcın tekrar gün ışığına çıktığı bir asra isâbet eder. Meşhur Timur felâketi, ardından uzun bir Fetret devri sebebiyle toplumsal yapıdaki zaafların bütün vahâmetiyle su yüzüne çıkması, Fâtih devrinde bünyeye yeni bir ruh üfleme, bir seri hamle yapma gereğini doğurmuştu.

İstanbul’un fethi, devleti tam orta yerindeki bir düşmandan kurtarmak yönü de dâhil edilse bile bu hamlelerden yalnız ilkidir. Belki diğer hamleler yanında basit bile kalır. Ama fetih, II. Sultan Mehmed’in dehâsıyla berâber îman ve aksiyonuna sâha açmıştır.

Fâtih devri kanunnâmeleri, târihimizde Osmanlı’nın gelecek asırlardaki şemalarını taşımakta; mîmârî ve şehircilik anlayışı, medeniyetimizin mekân fikrindeki tevhîde giden tekâmül çizgisini ortaya koymakta; ilim, fikir ve san’at anlayışındaki ileri görüşlü kuşatıcı politikaları toplumun derûnî inkişâfının mekanizmalarını kurmaktaydı.

Ne yazık ki Fâtih’den sonra başka fâtih çıkmadı ve onun düşünceleri gerçek değeriyle hayat sahnesinde tam olarak fiile kavuşamadı. Ama fikirlerinden tahakkuk edenleri bile, Osmanlı Devleti’ni cihan devleti yapmaya yetti.

Bugün hâlâ Türk ve İslâm âlemi onun prensiplerine muhtaçtır. Meselâ:

Coğrafi vahdet fikrine muhtaçtır.

Devlet politikasında dünyâyı kendisine bağlanmak zorunda bırakan dâhiyâne siyasetlerine,stratejilerine muhtaçtır.

İlim, fikir ve san’atta koyduğu serbest ve hürmetkâr tavra muhtaçtır.

Müsâmahasına muhtaçtır.

Millî hukuk anlayışına muhtaçtır.

………….

Belki de en mühimi, İslâm’a hizmet idealizmi ile saf, taassubsuz tevhîd anlayışına muhtaçtır.

Bu listeyi uzatmak mümkün. Ama onun îmânını aksiyona tercüme edişine, yâni taşıdığı Fetih Rûhu’na muhtaçtır ki hangisinden vaz geçelim?

Burada, hep söylenegelen Fetih Hadîsi’nden, Fâtih’in Rönesans’ı başlatan çağ açıcılığından, Şâhi toplarından, atını denize sürmesinden, gemileri karadan yürütüşünden… söz etmeyişimiz; Uzun Hasanlardan, patriklerden uzak duruşumuz, yazının ruhunda o vak’aların ana fikirlerine temas edildiğine inanışımızdandır.

Hasılı:

Osmanlı’da Fâtih’i tanımak biraz da potansiyel ruh enerjimizi, fıtratımızda gizli millî kudretimizi tanımak gibidir.

AYVERDİ ANNE’nin FÂTİH üzerinde onca duruşu ve Osmanlı büyüklerinden sâdece Fâtih hakkında müstakil bir eser[1] vücûda getirmesi, kendi misyonu ile onun misyonu arasındaki mânâ birliğinin icâbıdır diye düşünüyoruz vesselam.





Türk Anlama ve İnanma Modeline Dair

Ayvaz Gökdemir ve Muhsin Yazıcıoğlu’nun Aziz Ruhlarına İthaf Olunur.

Aslında Türk denen topluluklar, bugün yaşayan nesilleri itibariyle artık dünyanın diğer topluluklarından farklı ekonomik faaliyet yapmıyor, özgün siyâsî rejimlerinde yaşamıyorlar. Küreselleşmenin politik ideolojisi ilgi dışı bırakılarak incelendiğinde, bu topluluklar, dünya sistemine, yer aldıkları çevre halkadan bağlı ve merkez ekonomileri besleyen arka bahçeler durumundadırlar. Demokratik yönetim arayışı içinde bulunmalarına mukabil, ne yazık ki, oligarşik veya monist totaliter yönetimler altındadırlar.

Türk toplulukları kendi aralarında ciddi işbirliği potansiyelleri bulunduğu halde, kültürel, ekonomik ve siyâsî işbirliği ve örgütlenmeden uzaktırlar. Herbir boya, kendine özel “tarihler” uydurulmuş; kültürlerinde mevcut “fiilî sosyal tarih”i (BAŞER, 2003:103-114) (geleneği-tradition) anlamayı kolaylaştırıcı analitik yaklaşımlar genellikle gözden uzak tutulmuştur. Bir yandan emperyalist merkez güçlerin telkinleri bu politikayı beslemeye devam ediyor; diğer yandan ilgili gurupların yöneticilerindeki konjonktüre bağımlılık ve çabuk politik sonuç alma hırsı, derin bakış ve derin anlamayı, sonra da buna bağlı stratejik yaklaşımları engelliyor.

Günümüzün Türk çocuğu, kendi varlığının nüvesini aradığında karşısına bir takım şablonlar çıkmaktadır. Bu şablonlardan biri, Batı dünyasındaki ortaçağdan kalma Türk imajından üretilen istilacı, yağma ve çapul ekonomisiyle binlerce yıl yaşamış bir toplum olmaklıktır. Diğeri, ilim objektivitesi sloganıyla oryantalistlerin ürettiği anlayıştır. Ki, bu yaklaşımın arka planında birinci anlayışın psikolojik taban olarak durduğu görülmektedir.(BAŞER: 4 Kasım 2006) Üçüncü şablon, özellikle Türkiye’de Cumhuriyet döneminde adına Kemalizm dediğimiz mağlubiyet stratejisinin yarattığı ideolojik tarihtir. Dördüncü şablon ise, bu defa Kemalizme muhalefet adına köklerin reddi anlayışı üzerinden üretilen “putperest geçmiş” hikayeleridir. Yani, günümüzün gençliğine inanması için sunulan anlama modeline göre, o dev cesâmetteki cihan devletleri, binlerce yıllık hakimiyetleri boyunca gücü gücü yetene anlayışına dayalı bir düzen yürütmüştür. Bunların yüksek bir kültürleri yoktur. İdare ettiği topluluklar, yüksek medeniyetler yaratırken, bunlar dirsek keyfinde onları seyretmiştir. Sosyal hiyerarşileri ve fikir dünyaları XIX. yüzyıl oryantalistlerinin (Allah eksikliklerini göstermesin) yüksek çabalarla keşfettikleri ve âlicenablıkla bize de öğrettikleri “ŞAMAN” denilen mecnun tipi merkeze alınarak kurulmuştur.

Pekiyi, bu ekonomik düzen, yağmaya dayalı hayat, bütün toplumu yüzyıllarca nasıl ayakta tutabildi? sorusunun cevabı hiçbir aklı başında tarihçi tarafından verilememiştir. Keza, şaman merkezli sosyal hayat iddiasına bunlar tarafından kurulmuş tek bir kurum veya herhangi bir toplumsal öncülük örneği verilebilir mi? Tanınmış bir tek adı belli şaman var mı? Herhangi bir şamanın tarihe mal olmuş bir fikri, eseri, siyâsî rehberliği olmuş mu? Onca cihan devletinin siyâsî, idârî, hukûkî, ekonomik veya herhangi bir diplomatik ihtiyacı hiçbir Türkçe metinde adı geçmeyen bu medyum tipler tarafından karşılanmış mı? Herhangi orijinal bir Türk belgesinde şaman kelimesine ve onun temsil ettiği öne sürülen misyonlara atıf, yapılmış bir tek somut örnek var mı?

Bu soruların tek bir cevabı vardır: Hayır!…

Türk toplulukları şaman kelimesini tarih boyunca hiç kullanmadılar. Elbette onların toplumlarında da büyücüler, sihirbazlar, medyumlar yaşamıştır. Bütün dünya toplumları gibi. Ama bu tipler, o toplumların alamet-i farikası olarak, bir ana sistemmiş gibi kabul edilmez, edilemez.

Başka sorular da sorabiliriz. Türkler’in bir varlık algıları, ontik görüşleri, buna bağlı bir dünya görüşleri, bilgi, ahlâk ve hukuk anlayışları yok muydu? Hiç felsefi, psikolojik ve mistik yönelişleri olmadı mı? Toplumun rehber ihtiyacı duymadığı, eğitim ve kültür intikali kaygısı taşımadığı iddia edilebilir mi? O haşyet uyandıran azametli organizasyonlar, günümüzün bir çok millî toplumunu yaratan, modern hukûka dayanak veren devletler, hukûka ihtiyaç duymadan mı yaşadılar? Moğollar’ın bile bir “yasa”sı vardı da, Türkler’de adalet kavramı tanınmıyor muydu? Hep şimdiki gibi yabancıların sistemlerini mi devşirdik? Eğer öyleyse, Türk kültürünün özgünlüğü, toplumun varlığı ve kurumlarına bastığı halis “damga”(Osmanlı’da Tuğra) nasıl korunabildi?

Tabii bu soruları çoğaltmalıdır. Elbette cevapları da bulunmalıdır. Geçmiş kurgularının gelecek adına yapıldığı, günümüz tarih felsefesince alfabe hükmüne indirgenmiştir. Tarih kurgusu yaşayan kuşakların kimliğidir. Bize sunulan bu kimlik adına önümüze ardımıza bakmak zorundayız.

Günümüz “anlam”ın en değerli varlık olduğunun farkedildiği bir zamandır. Teknoloji gün geçtikçe insan kol gücünün yerini almakta, zihin ve kültür gücü yani anlam (bilgi, ahlâk, estetik vb.. kuşatan genelliği sebebiyle anlam’a vurgu yapılmıştır.) birinci planda belirmiştir. Bu kavram günümüzde her yönden incelenmektedir. Anlam “teşekkülü itibariyle ilgili özne ve toplumun genel birikiminin, dünya görüşünün, inanmalarının, onun atfedildiği yoğunlaşma alanında özelleştiği, çerçevelendiği; işleyişi bakımından da merkeze konulan bu “özel” değerin tekrar genelle ilişkilerini, genele mal oluşunu sağlayan senfonik bir merkezdir.” Genç kuşaklar, kendilerine verilen tarih kurgusu/kimlik bağlamında anlam inşa edeceklerinden, içine yerleştirildikleri paradigmaya göre fikir yürütecekler, kendiliklerini idrak edeceklerdir (BAŞER:2006).

Anlamı oluşturan, bireydeki genel varlık algısı ve bu algının taşıdığı gerçekliğe dair inanmadır. Özne anlaması esnasında, arka plandaki bütün birikimini kullanır. Bu birikim apriori yetenekler, tecrübeler ve eğitimin kazandırdıklarının toplamıdır. Dolayısıyla özellikle varlık algısı, insânî eylemin zemininde daima fonksiyonel halde kalıyor.

* * *

“Varlık nedir?” sorusu, içinde hayli heybetli problem barındıran bir ana sorudur. İlk anda kendimizi içinde bulduğumuz doğal alana dönük bir soru teşkil edilmesi, düşünce dünyasına ve onun tarihine âşinâ olmayanlara abes görünür. Halbuki, varlık kendiliğinden, bizim dışımızda öylece duran bir şey değil de, insandaki belli bilinç durumları üzerinden kazanılan algılar bütünü diye görülebilse, insanın hem kendisine hem de dışında var olduğunu düşündüğü doğal ortama dair yargıları tamamen başkalaşıp, yenilenebilir. Elbette ki, burada bir problematik var. İnsan doğal ortamın uzantısı değil mi? Dolayısıyla varlık algısı dediğimiz kavramsal yapı, varlıktan bağımsız, müstakil sayılabilir mi?.. Biz konunun her iki yüzünü de gerçeğin birer görünümü olarak kabul edeceğiz. Aksine bir davranış, daha baştan konunun yarısını ihmal demektir. Nevar ki şu noktada okuyucunun dikkatini ilk hüküm bağlamına çekmeyi, ilerdeki ifadelerin anlaşılabilmesi uğruna daha faydalı buluyoruz.

Yani varlık, orada öylece durmakta bile olsa, algı ve anlama üreten bir özne yahut özneler (toplum) bulunmuyorsa, varlığa yok hükmünde bakılmasına kim engel olabilir? Çünkü önemli olan varlığı duyarak anlamlandıran insandır. Varlıkta kendiliğinden anlam yoktur. Anlam insânî bir kavramdır. Çağımızda farklı sebeplerle varlık önemsenmekte, insan ihmale uğramaktadır. İnsana gereken, kendisini anlam kâinâtının üretici merkezi olarak yeniden görmesidir. Eğer hayatın devam etmesi isteniyorsa, anlam üretimi de devam edecek demektir. Burada, insanın varlığı idrâki temel eleman, varlığını idrâki ise olmazsa olmaz temel şarttır.

Burada “hangi varlık?” diye sorulabilir. Çünkü doğal çerçeve niteliğindeki fizîkî varlık kadar, insan bakımından önceki kuşakların ürettiği “kültürel varlık” alanı da önem kazanır. Çünkü insan anlaması, ilk bakışta yalın beş duyu verilerine oturmaktaysa da, diğer yönüyle tarihsel birikime tabi yani kültürel veriler üzerinden de gerçekleşmektedir. Fizîkî ve kültürel algı, iki ayrı süreç olarak çalışmıyor.

Bir kere kültürün anlamayı belirleyiciliği üzerinde geniş açılımlar getirilebilir ve getirilmiştir. Felsefede ontoloji başlığı altına bir kütüphane koyabilliriz. Ontolojinin önemli yüzlerinden biri, yalın kat fizik algılarla, kültürel algıların etkileşimidir. Bu konunun cesameti, haksız bir abartıdan kaynaklanmıyor.

Sadece hatırlatmak üzere, kültürel algı ile ontik algı arasındaki ilişkilere dönük bir kaç not zikredelim: İnsanların kullandıkları diller, tamamen tarihsel ve kültürel anlama kalıplarıdır. Aynı hükmü, dinler için de söylemek mümkün. Hatta dinlerde dildeki gibi dolaylı olmayan birer varlık teorisi dahî bulunur. Dinlerin mü’minleri, o teori dışına çıkmayı küfür sayarlar. “İyi dindarlar” alternatif görüşlere kapalı olmayı da iman borcu bilirler. Aksi halde “dinden çıkmak” yani anlama paradigmasını kaybetmek tehlikesi vardır. Keza öznenin içinde bulunduğu toplumdaki sosyo-ekonomik faaliyetler, bunların ürettiği değerler, gelenekler, tarihî tecrübe, değer yargıları, ahlâk anlayışı, estetik formasyon, bilgi ve eğitim modelleri… insandaki varlık algısını çeşitli biçim ve sentezlerle belirleyegelmektedir.

Karşılıklı belirlenme hali üzerine söylediklerimiz, bir övgü ya da yergi değil bir anlama çabasıdır. Başka türlü olabilir miydi, denilse cevabı kolayca verilemez. Dolayısıyla buna doğal mekanizma gözüyle bakılmalıdır. “Anlama” işleminin öznesi insandır ve insan anlama esnasında yukarıda zikrettiğimiz unsurların belirleyiciliği altında bir sınırlandırma yapar. Geneli özeller. Bu sınırlandırmanın hem bireysel, hem de toplumsal subjektivite taşıması kaçınılmazdır. Çünkü anlama (an-, tarlada sınır demek) bir sınırlandırmadır. Bu sınırlama, yolu aynı zamanda anlamaya, yorumlamaya çıkan sübjektif verilerle yapılmaktadır.

Anlama ihtiyacı, esas itibariyle eksiklik ve muhtaç oluşun belirlediği bir yaşama hamlesidir. İhtiyaç ise, “acz” kavramına gönderme yapar. Elbette insanın muhtaç bir varlık olduğunu ispat gerekmez. Anlama çabası, bizi aciz bırakan ihtiyaçlardan kurtulma güdüsünden beslenmektedir. Anlama esnasında onu tahrik eden aczin zıddı olan durum, zımnî bir hedef, ideal niteliği ile karşımıza çıkar. Yani kusursuzluk, tamlık, yetkinlik, ebediyyet, kudret…biz bu faaliyeti bir çalışmamızda “acz-kemal diyelektiği” diye adlandırmıştık (BAŞER:2006).

Acz-kemal diyalektiği toplumlardaki inançlarda, değer yargılarında, dilde, ahlâkta, bilgi tip ve alanlarında, siyâsî karar sistemleri ve sosyal kurumlarda yansımalarını bulabildiğimiz daimî bir mekanizmadır. Konu üzerinde fazla düşünmemiş kimselerin zihninde söylenenlerin biçimlenebilmesi maksadıyla, bu noktada bir an duralım: İnsan kendisini nerelerde, hangi durumlarda aciz hissetmektedir?

Bütün insanlığın ruhun niteliğini anlayamama gibi, biyolojik bünyenin pes ettiği türlü hastalıklar gibi, dahası ölüm ve ötesi gibi ortaklaşa yaşadıkları acze düştükleri yerler var. Bunlar doğal acz halleri. Bir de toplumların içinde bulundukları coğrâfî ve iklim şartlarından kaynaklanan, ekonomik modellerin tahrik ettiği, sosyal realitelerin belirlediği acizlikleri mevcut. Burada özellikle ikinci kategorideki acz sebepleri artık kültüreldir. Acz hallerine panzehir olacak yetkinlik formları aynı zamanda erdem haline gelece, idealize edilecektir. Soğuk bölgelerde soğuğa dayanıklılığın erdem sayılması gibi. Toplum nezdinde retoriğe dönüşmeyen reel erdem, insanı aciz bırakan problemi gerçekten ortadan kaldıran veya tehir eden şey oluyor. Zaman zaman amatör ahlâk teorisyenlerinin iki yüzlülük diye küçümsedikleri bir çok toplumsal tercih, esasen ahlâksızlık değil, aczden kurtulma çabasına bulunan cevaptır. Dolayısıyla günümüzün sentetik idollerini, modalarını, beyin yıkamadan kaynaklanan geçici toplumsal yönelişleri bir yana koyarak, acz-kemal ilişkisine baktığımızda, erdemin kaynağının burada bulunduğunu, ihtiyacın özelliğine bağlı erdem anlayışlarının geliştiğini görürüz. Hindûlar’ın ineği tabulaştırmalarındaki çift süren öküzü koruma, yani kıtlığa tedbir alış, diğer bir erdem örneğidir. Düşük kastlardaki cahil Brahmanist, ineği korumaya dönük erdemin kaynağını bilse de olur, bilmese de.

Var oluş duygusunun aynı zamanda bir gerilim haliyle yoldaşlığını da tespit etmeliyiz. Çünkü bu duygu, bir hareketin, bir sürecin de adıdır. Zaman kavrayışı zemininde hissedilen bir yaşama halidir. Fizîkî ve biyolojik anlamda yaşanmakta olan gerçek, şimdide mevcut bir varlık iken, varlık algısı yalnızca bu gerçeği yorumlayan öznenin kendi tecrübesi ve üzerine eklenen bir kültür ve tarih eşliğinde doğarken, gelecek kaygısı sayesinde de güncel ve sürekli kalabilmektedir.

Acz-kemal diyalektiğinin, dile getirdiğimiz mükemmel tasavvurunun oluşumu yönünde sonuçları kadar, yol açtığı değerler oluşumu yönünden ayrıca ele alınmayı hak eden işlevleri de var. Çünkü bu diyalektik insan nezdinde çalışırken hiç de daimî bir sükûnet zemininde cereyan etmiyor. Acz içindeki öznede çok defa isyan, arada bir teslimiyet, nadiren de tevekkül duygularıyla karşılaşıyoruz. Varlık ve varlıkta cereyan eden mekanizmaların yol açtığı bu değerler, ikinci adımda olgunlaşmış haliyle geri dönerek, bu defa varlığın anlamlandırılmasında rol almaktadırlar. Elbette isyankâr bir öznedeki varlık algısıyla, mütevekkil öznedeki algı farklılaşıyor. Sahne değişmese de sahnenin anlamı değişiyor. Bu noktayı hadden aşırı zorlayan bazı Brahmanistler, varlığın bütünüyle insanın istediği biçimde oluştuğu ve anlaşıldığı gibi geniş ölçekli yorumlara kadar kapı açıyorlar.

Biz böyle demeyelim ama acz-kemal ekseninde bulunduğumuz seviye, fizik âlemin sınırlarını zorlayabilmektedir. Doğa yasalarını ve hayattaki sebep sonuç ilişkilerinde saklı determinizmi gören bilge kişi çok. Varlığın hiç de kaotik olmadığını farkeden bir insan bu defa kozmik yapıda işleyen “Kozmik Özne”yi yakalama ve nitelendirme çabasına düşüyor. Varlığın sadece fizîkî mahiyet taşımadığı şüphesi bile son derece yaratıcı bir faktördür. İnsan gücünün tamamen tükendiği ölüm ve ölüm ötesi kavramlarındaki ortak uyarıcının da etkisiyle güçlenip müesseseleşebilmektedir.

Var oluş duygusu, esas itibariyle ben merkezlidir. Fark etme imkanının çocuğudur. Sınırlı sonlu ben duygusu, yukarıda andığımız varlık karşısındaki tavır alışlardan (tevekkül, teslimiyet, isyan, coşku…) hangisinin yanında ise ona bağlı bir takım değerler üretmektedir. Sıfır, sonsuzluk, ebediyyet gibi kavramların kaynağı belki de burasıdır. Hakikatte sadece ve sadece bir an’dan ibaret olan şimdi’deki varlık imkânını sonlu veya sonsuz diye nitelendirmek, dikkatli bir göz için ütopyadan öteye geçmez. Bunlar yaratılmış kavramlardır. Aslında “şimdi” dediğimiz değer de bir başka muğlak anlamın adı. Varlığı idrâk edilirken yok olan, hatta idrâki, bittiğinde başlayan bir “gerçeklik duygusu” “şimdi”… “Şimdi” kavramı üzerinde geniş bir açılım yapmak mümkün. Ancak duyularımızla dokunduğumuz bu gerçek, fiilî zamanın duygusal ve fikrî bir hamûleye dönüşmesi, hatta bilgileşmesi ikinci, üçüncü… lahzaların şimdiliklerini ilk temasa tahsis etmeden, yani onları kendi özgünlüğü ile yaşamayı bırakmadan birer varlığa, ama geçmişte kaldığı için sanal bir varlığa dönüşmez. “Geçmiş zaman” denilen algı, geleceği işgal ederek kültürel bir niteliğe bürünebilmektedir. Dolayısıyla değerler ve kültür, önemli bir yüzleriyle şimdiki zamanın geçmişe tahsisi ile var olabilmektedir. Bu bağlamda sıfır, sonluluk, sonsuzluk, varlık, yokluk gibi hükümler, şimdiye ilişmiş birer yakamoza dönüşürler. O halde insan için bu zeminde “gerçeklik”, şimdiden ziyade sanki tarihin malı imiş gibi görünüyor. Fakat şimdide üretilmekte olan tarih! Sözün burasında tekrar acz-kemal diyalektiğine bakarsak, insan aczini duyumsamakta iken, yetkinliği zımnî bir hüküm olarak arka planda inşa etmektedir. İnsan yaratması dediğimiz faaliyetin doğum noktası da burası.

Çeşitli toplumlarda ortaya çıkan inanç sistemleri arasındaki fark, bu toplumların yaşadıkları acz noktalarının ürettiği kemale dair hükümlerin toplamında belirginleşiyor. Aczin sebepleri, fizik realiteler kadar sosyo-kültürel realiteler de olabilmektedir. Burada özellikle toplumsal realite derken altını çizdiğimiz olgu, “sınıf” gerçeğidir. İnsanlık tarihinde genelleşmiş idealler vardır ki, biz buna “hikmet” diyoruz. Hikmet gelenekleri özünde yüksek oranda örtüşebilmekte, buluşabilmekte iken, toplumsal realiteden kaynaklanan acz algılarındaki fark sebebiyle, insanlık adına bir uzlaşma gerçekleşememektedir. Statüko insan anlamasında fizik realiteden hiç de geri kalmayan tayin edici roller oynayagelmektedir.

Değişik şartların eseri farklı sosyo-ekonomik modellerde, hikmete yönelen insan tiplerine rastlanıyor. Bunlar ister sanatkâr, ister filozof, ister bilge, ister peygamber, ister hukukçu, ister pederşâhî devlet adamı konumunda olsunlar, onlara arkalarında bıraktıkları eserleri üzerinden baktığımızda ciddî anlamda ortak ilkelerde buluştuklarını söyleyebiliriz. Fakat hitap ettikleri toplumlardaki sosyal ve siyâsî statükoların karakteri, onların üsluplarını farklılaştırmaktadır. Ulaştıkları hikmetin sürekliliğini sağlamak adına geliştirdikleri farklı yöntemlerle karşılaşıyoruz.

Bazı hallerde usulün esası geçmesi gibi, hikmetin tedvini maksadıyla üretilen yöntem de zaman zaman hayatî önem kazanmaktadır. Sınıfsız toplumlarda tabiatın akışına paralel bir tabiat bilgeliği yöntemleşip, tabiî hayatın safiyetine paralel bir seyr izlerken, sınıflı yapılarda sınıf realitesini alt edemeyen hukemânın ruhban kavramını meşrûlaştırdıkarına şahit oluyoruz. Hikmeti koruyalım derken, kendileri de bir sınıf haline dönüşüyorlar. Öteki sınıflara karşı savunma ihtiyacı bu hali mazur gösterebilir. Ancak, sınıfsız yapıda adaleti mutlak ilke edinen bir hikemî gelenek insânî aczin cevabını kurabilmek imkânı elde ederken, sınıflı yapılarda aczden kurtuluşu statükonun pençelerinden sıyrılamayış sebebiyle varlığı önemsemeyen mistik arayışlarda aramak çaresizliğine düşülmüştür. Özellikle aristokratlaşan bir hakîm tipini, hem uzakdoğu dinleri olan Budizm, Taoizm, Brahmanizm’de, hem de ortadoğu dinlerinde ortaya çıkan hanedanlaşmış peygamber tiplemesinde görebiliyoruz. Bu anlayışlarda hikmete sahiplik iddiasında olanların sınıflaşmaları, hikmetten beklenen işlevin zayıflamasına, kurumlaşarak dünyevileşmesine yol açmaktadır.

Yani sosyal statükonun aşılamayan hükümranlığı içinde yaşamak zorundaki dinlerde ibadet, muamelat ve muhtelif kurumlaşmalarında, sosyal dengeleri gözetmenin yarattığı sentetikleşme, çeşitli süreçler sonunda kaçınılmaz olarak karşımıza çıkıyor. Hikmetin pür haline duyulan ihtiyacı karşılamak iddiasından doğan bu sistemler, sosyal dengelerin yarattığı tehlike ve endişelere bulaşmadan etrafından dolaşalım derken, kalıp ve ritüeller anaforunda takatlerini tüketebiliyorlar. Bu son hükmümüz, özellikle kaynak metinler bakımından değil; ama metinlerin yorumlanmasında izlenen tarihî süreçler bakımından önem taşıyor. Ayak uydurmaya çalıştığı statükoya uygun olarak, hem kavramsal, hem kurumsal bakımdan, zikrettiğimiz inanç sistemleri de birer statüko silsilesi, hiyerarşi piramidi yaratmakta ve genel yapıya eklemlenmektedirler. Ne yazık ki, aidiyet asabiyeti çoğunlukla, sistemlerde ortaya çıkan bu ana zaafa yoğunlaşmayı engelliyor. Hikmetin hiç bir vakit vaz geçemeyeceği “her dem yeniden doğmakta oluş” ilkesine rağmen, “hikemî statüko” yu yaşatma ve koruma çabası, hikmetin tabiatına aykırı düşüyor. Yalın hikmete duyulan özlem, sistemlerin kan kaybına yol açıyor.

* * *

Yazıya girerken belirttiğimiz üzere, günümüzde Türkler’in kadîm inanışları söz konusu edildiğinde, buna şamanizm deyivermek kolaycı ve genel bir yaklaşım olarak gözleniyor. Gerçi bu hükmü doğrular görünen bir takım arkeolojik, tarihî ve folklorik malzeme yok değil. Ancak bu hükmün analitik bir yöntemle eleştirilmesi durumunda, içinde bir yığın problem barındırdığı ise diğer bir gerçek. Mircea Eliade’nin Şamanizm adlı muhteşem araştırması, bu konuda atlanamayacak değerde bir hareket noktası sunuyor. Eliade’ye göre şamanizm sistematik bir din değildir. Merkez bir kavramı yoktur. Bütün dünya toplumlarına has belirtiler gösterir. Yani sabit bir vatanı yoktur. Her toplumda değişik renk ve tonlarıyla yaşama alanı bulabilen sihir, büyü, medyumluk karışımı bir külttür. Daha ziyade popüler eğilimlerin yaratmasıdır. Dinî sistemlerin ön şartı olan hikemî bir tabanı yoktur. Tarih boyunca hukukî bir veri de sunmamıştır. Daha ziyade toplumların kapalı dönemlerinde ortaya çıkmaktadır. Özellikle kuzey kavimlerinde kapalı toplum özelliği, daha bariz ve sürekli olduğundan oralarda daha fazla müşteri bulabilmektedir. Gaipten haber verme iddiası taşıyan, ruhlar alemiyle temasa geçerek ölülerden haber getiren, sihir ve tılsım yapan, medyum nitelikleri taşıyan bir tiptir şaman ve şamanlar içinde bulundukları toplumlardaki asıl inanç sistemiyle kolayca uyum sağlayabilen ilginç insanlar olarak tespit ediliyor (ELİADE:2006).

Yukarıda Türk tarihinin dinamikleri arasında kayda girmiş bir şaman örneği bulunmadığını söylemiştik. Aslında bu durum, sadece bizim tarihimiz bakımından değil, medeniyet tarihi boyunca bütün dünya tarihi bakımından da doğrudur. Herhangi bir şamandan kaynaklanmış ciddî bir buluş, fikir yahut eser bilmiyoruz. Sayısız medyum gelmiş geçmiştir; ama insanlığın hayatına gerçekten katkı yapan bir medyum hatırlamıyoruz. Eliade, bu tipin dünyanın bütün bölgelerinde değişik adlarla parazit nitelikli tarzlarıyla yaşama alanı bulabildiğini anlatıyor. Yani bu kavram, bir hikemî, hukûkî, felsefî, siyâsî, kültürel sisteme değil, ancak insanlığın eski bir hastalığı olan sihir ve büyü KÜLTüne alem sayılabilir. Nasıl günümüz toplumlarında kahin, medyum, bilici, parapsikolog gibi sıfatlar alarak ana sistemlerin yanında/içinde varlığını sürdürebiliyorsa, İslâm öncesi Türk toplumunda da bu anlamda bir varlık göstermiş olabilirler. Ama bu, Türk inanç sisteminin, hukûkunun, dünya görüşünün, devlet felsefesinin şamanizm olduğu anlamına gelmez.

Burada büyük Türkolog merhum Bahaeddin Ögel’in bir hükmünü önemle hatırlatalım. “Türkler’de şamanlara itibar eden cahil bir kitle varsa da ayrıca bir devlet dini söz konusudur”(ÖGEL:1991, C.9, Mehter Bölümü) diyor. Biz biliyoruz ki, Türk toplumu sosyal örgütlenmesi yönüyle boy sistemi dışında bir hayat tarzını mümkün kılmaz. Bu örgütlenme Töre mucibincedir. Bahaddin Ögel’in “devlet dini” dediği şey de Töre’dir. Diyelim ki, biraz önce değindiğimiz her sisteme uyum yeteneği taşımaları bakımından şaman unsurunun varlığına râzı olsak bile, onu ana sistem olan Töre’ye rağmen kültüre sızmış asalak bir unsur şeklinde değerlendirmemiz gerekir.

Neden?

Bu “neden?” sorusunun değindiklerimiz yanında çok ciddiye alınması gereken başka cevapları da var.

Kadim Çin hakîmi Konfiçyüs’ün: “Nasıl gökte bir tek güneş varsa, yeryüzünde de bir tek hakan olmalıdır” cümlesi, tanınmış Sinolog Eberhard’a göre üstadın Türk olan annesi vasıtasıyla öğrendiği (EBERHARD, 1947) (ve yine Türk olduğu iddia edilen Çu hanedanı (BAYKUZU, 2004;) döneminde, M.Ö VI. yüzyılda ifade edilmişti. Hatta yine önemle belirtelim ki, Toshıhıko Isutzu, aynı çağda yaşayan Lao-tzu’nun varlığı birleyen Taocu inanışı anlattığı Tao-Te-King adlı eserinde bu kuzeyli hanedana ait görüşlerin aktarıldığını belitmektedir (İSUTZU, 2001, Giriş). M.Ö. VI. yüzyılın bu iki çağdaş filozofu daha o zaman kuvvetli bir inanç teorisi üzerinde mutabıktırlar. Hatta Konfiçyüs’ün Büyük Bilgi adlı eserinde bugün Çin’in millî sembolü olan ejderi, Lao-Tzu’ya atfen, “bilge kişi” sembolü olarak kullandığını görüyoruz. Buradaki ejder, varlığın manevi zatı da demekti. (KONFİÇYÜS,1945).

Malumdur ki ejder, Büyük Hun Hakanlığı’nın bayrağı idi!

Isutzu ve Eberhard gibi, biri uzakdoğulu bir Japon, diğeri Avrupalı bir Alman olan iki ciddî tarafsız ve güvenilir uzmanın bu hükümleri bizi birkaç noktada çıkarım yapmaya sevketmelidir. Bunlar:

1. Kuzey kavimlerinde -ki burada kastedilenler Hun Türkleridir- çok ciddî ve geleneği olan bir devlet kurumu vardır.

2. Bu devlet, daha sonraki dönemlerde sayısız alametini tanıdığımız bir cihan devletidir.

3. Bu devlet hikmet temelli bir fikir ve inanç zemini üzerinde yapılanmaktadır.

4. Teşkil edilen yapı, komşu toplumlar üzerinde model etkisi yaratmaktadır.

5. Bu fikir ve inanç sistemi, Konfiçyüs ve Lao-Tzu’nun eserlerindeki temalar üzerinden bakarsak, yaşayan bir Tanrı (“Öd Tengri yaşar” Kül Tigin Kitabesi, Kuzey cephesi, satır 10) bilmekte ve O’nun isteğine uygun bir devlet şekillendirme amacı taşımaktadır.

6. Tanrı-varlık-insan ilişkileri hakkındaki kanaat belirgindir: Türkler’in varlık algısı Tanrısal kaynaklıdır. Kaynağı itibariyle kutsaldır. Varlığın kutsallığı ise hizmet temelli bir ibadet ve yaşama felsefesine yol açmıştır. (BAŞER,1991;1995)

Burada anılan fikrî yapının hangi süreçlerin sonucunda biçimlendiği ve sürebildiği sorusu önem kazanır. Elimizdeki veriler ışığında İslâm öncesi Türk toplum ve kültürünü anlamak istediğimiz vakit, karşımıza bir gurup temel veri çıkar. Bunlar:

1. Eski Türk vatanındaki coğrafya ve iklim şartları.

2. Bu coğrafya ve iklimde geliştirilebilecek ekonomik model.

3. Ekonomik modele dayalı siyâsî model.

4. Mevcut şartlarda öne çıkan, varlık, dost, düşman, bilgi, ahlâk algıları, değerler.

5. Başta değindiğimiz acz-kemal diyalektiğinin bu bağlamda işleyişi.

6. Bilgelik, insan, Tanrı, Kut, Töre, İl… kavramlarının ilişkileri olamak üzere sıralanabilir.

Bu maddeleri sözü uzatma hevesine kapılmadan açacak olursak, karşımıza çıkacak olan tablo şudur:

1. Bugün adına Türk dediğimiz topluluklar, Hindistan’dan Sibirya’ya, Moğolistan’dan Macaristan’a Finlandiya’ya kadar yayılmış durumdadırlar. Bu toplulukların ortak paydası olan kültürel nüve ise, merkezi Asya coğrafyasının bozkır bölgeleridir. Bu coğrafya Gobi, Taklamakan gibi çöllerle güneyde, Sibirya Tundraları ile kuzeyde, büyük okyanus ile doğuda sınırlarını bulmuştur. Bölgenin batı cephesi, XVI. yüzyıla kadar bölge halkının hareket istikametini teşkil etmiştir. Çok geniş Asya bozkırlarında ve Altaylar, Tanrı Dağları gibi yüksek dağ silsileleri etrafında bir hayat modeli aranmıştır. Bölgenin iklimi soğuk ve yağışlı kışlara mukabil, kuru ve sıcak yazlara sahiptir. Bahar aylarını takiben başlayan yaz sıcakları, su kaynakları kıt ovaları kurutuvermektedir. Adı bundan dolayı bozkırdır. Bölgenin tarıma elverişli mıntıkaları çok dar ve mevziî bölgelere münhasırdır. Tarım havzası diye bilinen günümüzün Doğu Türkistan bölgesinden ibarettir. Kaşgar, Urumçi, Turfan bölgeleri, Tanrı Dağları’ndan yeraltı kanallarıyla indirilen su sayesinde, asırlardır bir sulu tarım bölgesidir. Coğrafyanın geri kalan kısmında meskûnlarını doyuracak çapta tarım yapma imkânı yoktur.

2. Bozkır coğrafyası sadece hayvancılık yapma imkânı sunmaktadır. Hayvancılık ekonomisi caridir. Fakat o iklimde yaşayabilen en uygun hayvan attır. Yanısıra küçükbaş hayvancılık yapılabildiğini de görüyoruz. Özellikle koyun cinsi tercih edilmiştir. Büyükbaş hayvanların beslenmesi ve yaz sıcağına dayanması güçtür. Bunlar daha ziyade tarım hayatının yan uğraşı şeklinde görülüyor. Atın avantajı hareket yeteneğindeki üstünlük dolayısıyla yazın sıcağından ve kışın soğuğundan çabucak uzaklaşabilmesi, yayla ve kışla hayatına elverişli olmasıdır. Bildiğimiz kadarıyla ana vatanı da bu bölgedir. Ancak coğrafya vahşidir. Arslan, pars, kurt, ayı, yaban domuzu gibi vahşi cinslerle doludur. Bozkır coğrafyasının efendisi ise, kurttur. Sürüler halinde, kuvvetli bir liderlik etrafında örgütlü yaşamaktadır. İnatçıdır. Ehlileştirilememektedir. Özgürlüğüne son derece düşkündür. Bilhassa acıktığında gayet saldırganlaşan vahşi kurt sürüleri, küçükbaş hayvanlarının amansız hasmıdır. Saldırdığında ihtiyacı kadar koyun öldürmek yerine sürüyü toptan imhayı tercih eder. Korkutulup uzaklaştırılması güçtür. Kaçıp gitmek yerine, uygun mahallere saklanıp tuzak kurma yetenekleri vardır. Sürünün bir kısmı kaçar gibi yaparken, diğer kurtlar hedeflerinin çevresini sararak imha hamlesine hazırlanırlar. Türk ordularının tarihte sayısız defa kullandıkları “kurt kapanı” taktiği ilhamını toplumun kurda dönük gözleminden almaktadır. Türk kültüründeki kavramlaştırma mekanizmasına bu bir örnektir. Kurtlardaki liderlik ve örgütlenme yeteneğinden soyutlanan rehber/bozkurt motifi, Kutadgu Bilig’de bu sebeple öncü bilgelerin sıfatı olarak karşımıza çıkar.

3. Bozkır hayatı yazın yaylada yaşamayı, sürülerin muhafazası bakımından zorunlu kılar. Bu hayat tarzında kuzeydeki çapulcu, toplayıcı kültür mensupları ve güneydeki kalabalık Çim tehdidi gibi beşerî düşmanların ve tabiattaki vahşî sürülerin saldırılarına karşı daimî teyakkuz ve nöbet(keşik) vazgeçilmez değerlerdir. Zikredilen at ve koyun sürüleri, kaynakların verdiği bilgilere göre yüzbinleri bulabilen sürülerdir. Hem at hem de koyun, savunmasız hayvanlardır. At süratiyle tehlikelerden daha kolay korunabilir. Bakımları ve yetiştirilmeleri, mutlaka uzmanlaşma ve işbirliğini gerektirebilir. Eldeki bilgiler koyunun daha çok beslenme kaynağı ve dokuma etkinliğinin çadır ve giysi ihtiyacının ana maddesi olan yünü sebebiyle yetiştirildiğini anlatıyor. At ise, beslenmede de kullanılmakla beraber, daha çok binit olarak öne çıkıyor.

Türk kültüründe atın sosyal hayat bakımından gayet etkili bir yaratıcı unsur olarak işlev kazandığını görüyoruz. Yetiştirilmesi ve korunması hayli yetenek istemektedir. Bu güçlü ve hızlı hayvan bölge dışı topluluklar tarafından tanındıkça daha da değerlenmiştir. Bildiğimiz kadarıyla Çin toplumları, Slavlar, Hindular hatta Romalılar atı genel bir kullanıma sokamamışlardır. Bilindiği gibi Roma ordusu piyade ordudur. Çin de öyle. Baskın kabul, bu hayvanın Türkler’in ataları tarafından ehlileştirildiğidir.

On binlerle ifade edilen sürülerin güdülmesi, sulanması, otlatılması, çiftleştirilmesi, yavruların bakımı, kısrakların sağılması, aygırların iğdiş edilmesi, bunların savaş borularına göre renk renk, cins cins eğitilmeleri…herbiri başlı başına devâsâ meşguliyetlerdir. Bu çaptaki sürülerin sevk ve idâresi, bakımları, çeşitli hastalıklarıyla baş edilmesi, sütlerinin değerlendirilmesi, derilerinin işlenmesi gibi konular, geniş uzmanlık ve işbirliği alanlarının doğmasına sebep olamaktadır. Atın üzerinde oturmak ayrı bir yetenek ve eğitim gerektiriyor.

At sürülerinde, hayvanlar arasında bir liderlik kurumunun işlediğini de biliyoruz. Türk boylarının at çobanlığında mâhir oluşları, aynı zamanda hayvandaki doğal eğilimlerle örtüşen bir anlama, bir idâre biçimi geliştirmelerinden kaynaklanmaktadır. Sürünün içine doğan çocuk, kendisini bildiği andan itibaren atın sırtındadır. İstemihan’a giden Bizans elçisi Menandros, Türkler’in yayan yürümeyi bilmediklerini söylüyor. Türk soyundaki paytak yürüyüş, yamuk bacak, atla haşır neşir geçen asırların yadigârı olmalı. Doğal olarak ata bağlı geliştirilen hayat tarzı, zenaatleri de belirlemiştir. Kılık kıyafet ata göre şekillenmiş, pantolon, gömlek, ceket esaslı bir kıyafet teşekkül etmiştir. Dericilik, hem kıyafet ihtiyacı, hem de koşum takımı imâlâtı bakımından önem kazanmıştır. Aynı şekilde, kullandıkları silahlar da süvari şartlarına bağlı olarak biçimlenmiştir. Özellikle ok ve yay Türk atlılarının gözde silahı olagelmiştir. El-Câhız’ın Fezâilü’l-Etrâk adlı Türkler için büyük değer taşıyan gözlem notları, hayranlığın son haddinde cümlelerle doludur. Terbiye edilmiş at, gideceği istikameti bilmekte ve dört nala süzülmekte iken süvarisinin her yana isabetli bir şekilde ok fırlatabildiği minyatürlere kadar girmiştir.

“Altın elbiseli adam” adıyla şöhret bulan üç yüz parçalı altın levhadan yapılma süvari kıyafeti bizi bir çok konuda aydınlatıyor. Anlaşılan o ki, Türkler sadece demiri işlemeyi bilen bir madenci topluluk değil. Çeşitli buluntular gösteriyor ki, altın, gümüş, bakır, kalay gibi madenleri çeşitli alaşımlarıyla üretmekte ve kullanmaktaydılar.

Atın peşinde her sene yaz başı ve sonbaharda yayla ve kışlaklar arasında hareket halinde bulunan Türkler’in asırlar süren bir macera sonunda, son derece örgütlü bir toplum modeli geliştirdikleri görülüyor. Hareket ve zamana hükmeden sınıfsız, sistematik bir modüler hayat örneği ile karşı karşıyayız. Disiplin, dayanışma, gönüllü iş bölümü ve yüzde yüz toplumsal katılım, katı ve vahşi şartları yenmenin tek çaresidir. Bütün tarım toplumlarında önümüze çıkan sınıflı yapı, toprağa bağlı mülkiyet problemleri bu atlı kavmin hayatında ciddî bir yer edinememiştir.

Reşîdüddin Fazlullah’ın Câmiu’t-Tevârih’indeki boy şeması, Kaşgarlı Mahmud’un eserinde de mevcuttur. XI. ve XII. Yüzyıllara ait bu kaynaklar küçük farklarla aynı bilgileri aktarıyor. Bu bilgiler Bahaddin Ögel’in Büyük Hun Tarihi’nde bildirdiği onikişerli iki kanattan meydana gelen boy sistemiyle örtüşüyor. Demek ki, at sürülerinin peşinde başlayan örgütlenme, binlerce yıllık bir tecrübe sonunda bir millî toplumsal model halinde kurumlaşmış, devletleşmenin de temel dayanağı haline gelmiştir. Bu model o kadar etkili ve köklüdür ki, merhum Faruk Sümer’in Oğuzlar adlı abidevî eserinde, günümüz Türk dünyasında dahî çok ciddî uzantılarının devam ettiği görülüyor.

Varlık alemine hangi ihtiyaç ve imkanların içinden bakılışına bağlı bir varlık algısı oluşumundan bahsetmiştik. Burada Türk toplumu üzerinden ilkenin işleyişine bakarsak, önümüze ilginç bir sembolizm çıkar. OK-YAY sembolizmi.

Ok-Yay ve Onikili Boy Teşkilatı

“Yirmialtı devletin hepsi alındı ve düzene kavuşturuldu. Bunların hepsi artık ’Hun’ oldular. Yay çekebilen ve kullanabilen bütün kavimler ’bir tek aile halinde’ birleştiler”.

Ok ve yay Türkler’in en sevdikleri silahlar arasında ön almaktadır. Türk yayının önemli bir şöhreti bulunuyor. Düşmanı uzakta iken, göğüs göğüse gelmeden etkisizleştiren bir silah oluşu sevilmesinin başlıca sebebidir. Baskın muharebelerinde ve avlanma esnasında önemi bir kat daha artmaktadır. Türk yayının imalatı uzun bir zaman almaktadır. Çeşitli metaller ve alaşımlar, kemikler, muhtelif cinslerde ve sayıda ahşap aksamın belli bir teknolojiyle bütünleştirilmesi suretiyle elde edilmektedir. Bir yayda kullanılan parça sayısının yüzlerle ifade edildiğini görüyoruz. Yayın iki ucunu bağlayan bağa “kiriş” denmektedir. Ok takılmamış yay “kurulmamış yay”, “bozuk” diye nitelendirilir. Bozuk denilmesi ok takılmamış yayın kavsinin zıt yöne dönmesinden ileri gelir. Ok takıldığında “kurulmuş” olur. Kavis kirişin gerilmesiyle kullanıcıya doğru döner. Böylece Türk yayının fırlatma gücü ve etkili menzili yüzlerce metreyi bulabilmektedir [9]. Bir Türk yayının ömrü ikiyüz seneyi ulaşmaktadır. Tabiatıyla yay hareketsizdir; ama okun hareketi ondandır. Hareketsiz olmasına rağmen, yaydan kaynaklanan ve oka hükmeden güç, yaya soyutlama yoluyla Türkler tarafından muhtelif seviyelerde “irade” anlamı yükletmiştir. Ok ise, gücünü yaydan alan; ama ona tabi, bağlı; yayın belirlediği istikamete doğru hareket edişi sebebiyle kulluk, bağlılık, itaat, iradeye râm oluş anlamları kazanmıştır. Kiriş ise, Tarısal irade ile kulluğun buluştuğu çizgidir. Bu sebeple idamı gereken hakan ailesi mensupları, yay’a nisbetleri sebebiyle, ancak kendi yaylarının kirişiyle boğularak idam edilebilirdi. Aksine davranmak Töre’ye aykırıydı.

Çok kabaca tasvir edilen ok ve yay ilişkisi Türkler’in evren, Tanrı, devlet, halk, boy ve şahsî kimlik anlayışlarına uygulanmış ve Arab’ın devesine benzer yaygınlıkta Türk kültürünü ifade eden bir sembol kudretine yükselmiştir:

Tanrı (Kök Tengri) yaydır, kainat ona göre oktur. Gökyüzü yay, yeryüzü ona göre oktur. Yeryüzünde, yüzü güne dönük olan doğu ve güney yay, batı ve kuzey ok sayılır. Doğu ve güney, göğe nispet edilen boylara, yani Bozoklar’a tahsis edilmiştir. Kuzey ve batı ise, yeryüzüne nispet edilen Üçoklar’a …Burada bir tavzihte bulunmak gerekiyor. “Bozok” telaffuzu, ses benzerliği dolayısıyla uzun zaman kelimenin ok kökünden geldiği zannını uyandırmıştır. Oysa son zamanlarda Bozoklar’ın yayla temsil edilmelerine mukabil, kurulmamış yaya da bozuk denilmesi arasındaki ilişki fark edilmiştir. Bozuk kelimesi, zamanın ve Türkçe ses uyumunun etkisiyle Bozok halini almış olsa da, kelimenin aslı bizce bozuk’tur (kelimenin galat-ı meşhur haline gelişinden ötürü biz de bunu kullanmaktayız). Yay iradedir ama bu irade kendisini görünür ve etkin kılan okla bütünleşmedikçe anlamını kazanamamaktadır. Hakanın idaresindeki devletin sağ kanadı yayı, yabgunun idaresindeki sol kanat ise okları teşkil eder. Ancak ister Üçok, ister Bozok grubuna mensup olsun, her boyda bey yay, boy halkı ok durumundadır. Ailede de baba yaydır, diğer fertler ok sayılır. Babanın ölümü halinde miras varisler nezdinde her bir hissesine ok gözüyle bakılarak tanzim edilir. Nişanlı genç kıza “oklu” denir. Ferdî planda ise “gönül yay, vücut oktur”. “Gönül yay, akıl ok” şeklinde de tavsif olunmaktadır… .

Burada dikkat edilmesi gereken husus, yayın daima “Tanrısal irade”yi temsil ederken okla “kulluk” ve “tabi oluş”un belirlenmesidir. Hatta, ok ve yay bütünleşmesi Türk mantalitesinde bir kozmik birliğe delalet ede gelmiştir. Büyük Türk devletlerinin tam teşekküllü olgunluk devirleri için Çin kaynaklarında: “Ok ve yay birleşti” geleneksel ifadesine rastlanmaktadır. Bu anlayış İslâm’ın kabulünden sonra da devam etmiştir. Üçoklar’a bağlı Kınık boyunun kurduğu Büyük Selçuklu İmparatorluğu’nun bayrağında ok ve yaya tesadüf edilmektedir. Selçuklular’ın ok ve yaydan anladıklarıyla Büyük Hun devletinin ok ve yaydan anladıkları aynı şeydir. Daha ötesi, Selçuklu Tuğrul Bey’in Bizans’ta Emevîler’in yaptırdığı Arap Camii’ni tamir ettirdiği, mihrabına da “Allah” ve “Muhammed” kelimeleri yerine ok ile yay nakşettirdiğini biliyoruz. Çok sonraları Sultan II. Abdülhamid’in şahsî servetiyle inşa ettirdiği Beşiktaş’taki Ertuğrul Tekke Camii’nin mihrabına altınla ay yıldız resmettirmesi gibi.

Eski Türkçe’de bugün kullandığımız –ler,-lar çoğul eklerinin görevini yapan bir ek daha vardı. Bu ek –z harfiyle yapılmaktaydı. İkiden ikiz, üçten üçüz, omuz, göz, biz, siz…kelimelerinde olduğu gibi. Bu çoğul ekinin ok kelimesine de getirildiğini ve çok meşhur bir kelimenin bu yolla teşkil edildiğini görüyoruz: Oğuz! Oğuz kelimesindeki ğ harfi Türkçe’nin zaman içerisinde yaptığı bir tasarrufla başlangıçta k iken, ikinci aşamada g, sonra da ğ sesine dönüşmüştür. Yani bugün Türklüğün sembol adlarından sayılan bu kelime aslında Töre’ye, “İl”e tabi, yani devlete ve hakana bağlı boy-lar demekti.

Gök-yer, sağ-sol, Bozok-Üçok nitelemelerini belirgin bir biçimde Oğuz Kağan Destanı’nda saklı duran şemada bulabiliyoruz. Belirtmeliyiz ki Oğuz Kağan Destanı’nın sembolizmi bir hayli yoğundur: Kağan iki ayrı evlilik yapmıştır. İlk evliliği gökten bir ışığın içinde inen hatunuyla olmuş ve ondan büyük oğulları ve Bozoklar’ın ataları diye bilinen Günhan, Ayhan ve Yıldızhan doğmuştur. İkinci evliliği ise bir ulu ağacın içinden çıkan kız iledir ve ondan da Üçoklar’ın ataları sayılan Dağhan, Denizhan, Gölhan doğmuşlardır. İlk hatununun göğe nispet edilmesine mukabil, ikincisi yere mensuptur. Oğuz, böylece ailesinde gök ve yeri bütünleştirmektedir. Oğuz adı bir şahsın adı olmayıp bir geleneğin, Töre’nin toplumuna gönderme yapıyorsa eğer; bu, bir tür tevhid toplumunu anlatıyor olabilir.

Prof. Dr. Faruk Sümer’in bir dev sabrıyla toplayıp Oğuzlar adlı eserinde isabet ve dirayetle yorumladığı bilgiler bize göstermektedir ki, bu at çobanı topluluklar kendi aralarında son derece sağlam ve muazzam bir hiyerarşi oluşturmuşlar ve binlerce yıl bu büyük bir tarih yaratan geleneklerini kıskançlıkla korumuşlardır.

Yukarıdaki ifadelerden anlaşılmış olacağını ümit ettiğimiz boy teşkilatı ve her bir biriminin işleyiş mekanizması, en geniş Türk devletlerinin işleyişine paralel ancak ölçekçe farklıdır. Merkezin kaybolduğu dönemlerde, bazen en uzak coğrafyalardaki Türk boylarının bile aynı model ve anlayışta devletler kurabilmeleri, o yapının ve Türk kimliği taşıyan toplulukların o yapıya olan inançlarının eseridir. Çünkü kozmik yaklaşıma dayalı hiyerarşi bellidir. Töre bellidir. Kimin kime ne ile hükmedeceği, kimin kime ne için itaat edeceği bellidir.

Bu konu sadece görünen bir biçim konusundan ibaret değildir. O biçimi ayakta tutan ve en az biçim kadar uzun ömürlü olduğunu açıkça gördüğümüz bir inancın üzerine oturmuştur. Hatta o inanç, biçime ruhunu veren, ondan daha güçlü bir potansiyeli ifade etmektedir. Şamanizm’in imkansızlığı bu noktadan bakıldığında da açıkça anlaşılır” (BAŞER, 2007: 31-62)

Evet, Türk kaynaklarında şaman ve şamanizm üzerine hiç bir gönderme bulunmuyor. Ama toplumun varlık varlık ve hayat algısı çok tipik bir merkez kavram etrafında şekilleniyor. Bu merkez kavram “bilgelik” kavramıdır. Günümüzün bütün araştırmacılarının indî hükümleri, sadece Orhun Âbideleri yanında bile, Türk anlama modelini yansıtma hususunda acze düşer. Kitabelerde, toplum önderliği vasfına sahip kimseler öncelikle “bilge” sıfatıyla anılmaktadır. Toplumu yücelten, iktidarını pekiştiren, hükümranlık alanını genişleten, varlık ve Tanrı ilişkilerinde yetkin görüş sahibi sayılan bütün örnekler bilgedirler. Bilge hakandırlar, bilge-buyrukturlar(vezir), il-bilge hatundurlar, bilge-aygucı, bilge yargucıdırlar. Bilgeliğin olmadığı haller ise, toplumsal felaketlerin ard arda yaşandığı durumların sebebidirler. Hakan olmanın en önemli şartı zaten bilge olmaktır. Bilgeliği ise kutlu ve alp olmak izler. Bilgelik Töre’yi iyi anlama ve ahlâkına mâlettikten sonra uygulamayı gerektirir. Bilgelik Arapçadaki hakim olmanın karşılığıdır.Hikmete sahip olmak, Tanrı-varlık ilişkilerini, hayatın sırrını çözmeyi gerektirir. Bütün insanlığın gözünde değerli olan bu kavram Türk topluluklarında yukarıda değindiğimiz sınıfsız yapı dolayısıyla adaleti ana ilke kabul etmekte ve kendisini bir ruhban sınıfın tekeline de bırakmamaktadır. Hikmet, toplumun her ferdinin ulaşması hedeflenen bir yetkinlik idealidir. İl-bilge Hatun örneğinden anlaşıldığına göre yönetici unvanlarının sonradan verildiği gözönüne alındığında, hikmet için sosyal sınıf farkı gözetilmediği gibi kadın erkek farkı da gözetilmemektedir (BAŞER,1995:27-48).

Biraz önce değindiğimiz gibi, bilgeliği belirleyen ve üzerinde toplumsal mutabakat bulunan teorik bir sistem söz konusudur. Bu sistemin adı da Türk kaynakları bağlamında sürekli ve kuvvetli vurgularla zikredilegelmiştir: TÖRE.

Binlerce yıllık tarihi olduğu haklı söylemiyanına inanç sisteminin adını XIX. yüzyıl Batı oryantalistlerinden öğrenme iddiası bir yanıyla gülünç, bir yanıyla da kendi sistemine kayıtsız Türk aydınının zihin tembelliğine çok acı bir örnektir. Çünkü Töre, gizli saklı değil ki, yerine ikame edilecek bir şamanizm safsatasının peşine düşülüyor.

Kut kazanmak Türk liderlik geleneğinde bariz bir nitelik olarak öne çıkmaktadır. Öne çıkmaktadır, deyişimiz bu kavramın bütün topluma açık bir ideal olduğu halde, liderlikteki kullanımın baskın gelerek bu gerçeği gölgelemesi dolayısıyladır. “Kut” dediğimiz kavram, bütün varlıkta mevcut, var oluşu sağlayan Tanrısal öznedir. “Kut kazanmak” demek, Tanrı’nın düzeni Töre ahlâkı sayesinde, o Tanrısal öznenin uyanması, güçlenmesi ve aldatıcı beşerî kimliğin yerini almasıdır. Kanaat-rıza-güzellik-temizlik gibi kavramlar, hizmet-feragat-edeb-utanma-hamiyet ve bilgi ile uyandırılan Kut’un kusursuzluğunu sağlamaktadırlar. Kusursuz Kut, bilgelik sıfatının zatıdır (BAŞER,1995:49-69). Pek muhtemeldir ki, İslâmî asırlardaki Mevlevî ve Bektâşî dedelerinin prototipini Töre dönemindeki Dede Korkut örneğinde bulacağız. Türk kültür coğrafyasındaki Dede Korkut tipine dönük genel kabul, onu bir şahısla sınırlandırmayı güçleştiriyor. Büyük ihtimalle o, genel bir bilge tipinin tezahürü olmalı. Sanki kutu tamamlanmış, beşerî hamlıkları tüketilmiş “kor-kut” olmuş kimse gibi.

Dede Korkut hikayelerindeki Korkut tipi bu gözle incelendiğinde bize birçok ipucu veriyor:

1. Bu tip öncelikle Töre’ye, Tanrı’ya, insana ve bütün varlığa karşı tam bir saygı ve muhabbet ile doludur.

2. Oğuz’un hayatını, meziyet ve zaaflarını korkularını ve misyonunu tam olarak bilmektedir. Fizik alem kadar, meta-fizik cephe hakkında da yetkindir.

3. Oğuz’un ad koyucusu bu tiptir. “Ad koymak” anlamın belirlenmesi demektir. Ad koymak, adı koyulana hayatının idealini vermek demektir. Ad koymak iyi-kötü, faydalı-zararlı, doğru-yanlış, dost ve düşman ayırımlarını tayin etmek demektir. Ad koymak aslında nötr olabilecek bir kimseye kişilik belirlemek demektir… Kut’un tamam olması aynı zamanda, Kut’u uyanmamış, gaflet içerisinde, kendi cevherini ve vüsatini bilmeyen insanlığın uyandırılma sorumluluğunu taşımak da demektir. Onun için Kut’un şiârı hizmet, Töre’nin şiârı adalet olmuştur.

Burada merhum Osman Turan’ın önünde saygı ile eğilerek bir yanlış anlamasını düzeltmek zorundayız. O, Türk devletinin idealini anlattığı âbidevî eserine Türk Cihan Hâkimiyeti Mefkûresi Tarihi adını koymuştu. Halbuki sistemin icabı, Töre, topluluklarına hakimiyeti değil, adalet ve hizmeti emretmektedir. Buradaki “hakimiyet” kelimesinin yerine “hizmet ve adalet” kavramlarının konulması gerekir (BAŞER, 1995).

Demek ki, Türk varlık algısı nedir? denildiğinde karşımıza şu cevaplar çıkacaktır:

1. Varlık, Tanrı kökenlidir. Varlığın kökü Tanrı’dır. Tanrı da Kök Tengri’dir.

2. Varoluş, varlıktaki Tanrısal özün uyanıp yetkinleşmesi içindir. (BAŞER,1991)

3. Varlığa, topluma ve tüm insanlara karşı sorumlu hale gelen kutlu bir toplum ortaya çıktıysa, bu defa yeryüzünde kapısından adaletin giremediği coğrafyalardaki insanlığa hizmete koşulmak esastır. Tabiatıyla adalet ve hizmet kavramlarının zaman ve zemine göre esneklikleri bulunması, değişebilmesi, dönüşebilmesi Töre’nin devam ve beka sırrıdır (BAŞER, 1995).

Hizmet, bilhassa adalet (=könilik) ancak etkili ve süratli gerçekleştiğinde safiyetini korur. Etki ve sürat ise, bir örgütlenme ve iş bölümü geleneği sayesinde yürümüştür. Türk toplulukları süratle örgütlenmeyi kendi tarihî tecrübelerinden aldılar. Töre’nin devam garantisi ise mensuplarındaki muhakeme yönteminden beslenmiştir. Biz bu muhakemede tabiatla paralellik ilkesinin baskın karakter taşıdığını düşünüyoruz. Töre adlandırmasında da zaten bu vardır. Kelime türemek fiilinden geliyor. Türeyiş kanunlarına gönderme yapıyor. Bu muhakemenin diğer ayağı da Türkçe ve onda saklı büyük toplumsal akıldır. Böylece Töre mucibince aşağı seviyede us sahibi gafil (usal) yalnguk (ham beşer), özündeki Tanrısallığı uyandırıp hikemî akla(ög), gönül uyanıklığına (köngli oduk), insaniyete (kişilik) ve bilgeliğe ulaştıktan sonra kazandığı formasyonla geri döner ve Töre’yi güncellerdi (BAŞER,1995:70-100).

Bu bilgelik geleneği Türk tarih ve toplumundaki bütün değer ve kurumların doğum yeridir. İslâmiyetten önce de, sonra da…

Yahya Kemal doğru söylüyor: “Türk kültürü üstadlar elinde yoğrulmuş bir kültürdür”. Bu bilge elin izlerini dilde, geleneklerde, alplik, boy örgütü, aile…vb. kurumlarda, tarihteki muhteşem istikrarıyla Türk ahlâkında tespit edebiliriz.

* * *

X. yüzyılın ilk çeyreği Karahanlı ve Volga Bulgarları’nın İslâmiyeti kabul dönemidir. Bildiğimiz kadarıyla VII. Yüzyıldan itibaren Türkler İslâmiyeti tanıyorlardı. Çeşitli sebeplerle müslüman olan kişi ve guruplar vardı. Özellikle Abbasiler zamanında bu durumdaki Türkler’den kurulu bir hassa ordusu bulunduğu malum. Hatta bu ordunun başarılarını koruyabilmek maksadıyla başka milletlerin kızlarıyla evlenmelerinin yasaklandığı rivayet ediliyor. Bu Türk muhafızları için özel bir şehir de inşa edilmiş. Samarra adlı bu şehir, günümüz kuzey Irak’ında halen ayakta. Bunlar arasından Fârâbî gibi meşhur isimler de çıkmış. Türkler’in topluca müslüman olmadan önceki dönemde İslâm dünyası yaklaşık dört asırlık çok çalkantılı bir macera yaşamıştı. Bu maceranın ana çizgileri Türk müslümanlığını anlamak bakımından önem taşıyor. (Derinlemesine bakılmadan “bunda anlaşılma ihtiyacı duyacak ne var? İslâmın kaynakları, kitabı, sünneti belli değil mi? İslâm bir tanedir. Bid’at çıkarmayalım, ümmeti bölmeyelim. (Hüseyin Hatemi hocanın kulakları çınlasın!) “Bu yaklaşımlar siyonizme hizmet ediyor. Amerikan sosyal-psikoloji laboratuarlarında hazırlanıyor”… gibi ifadelerin realite karşısında hiç bir anlamı yoktur. Anlamanın öznel, toplumsal ve kültürel karakteri bir paradigma çerçevesinde gerçekleşmesi, kaçınılmaz keyfiyetlerdir. Bin türlü sebep anlam’a karakter değiştirtebilir. Bırakın Türkistan’ı Mekke’deki İslâmî tarih içinde dahi sayısız katman bulabilirsiniz. Bu, islâmın kitâbî niteliğindeki yegâneliğe zarar vermez.)

Bilindiği gibi Hz. Peygamber’in irtihallerinden kısa bir müddet önce, hasta yatağında iken, çevresinde bulunanlardan -vasiyet yazdırma maksadında olduğu zannediliyor- kalem kağıt (Kırtas) istemişti. Bu arzuya orada bulunan Hz. Ömer’in muhalefet ettiği, engel olduğu söyleniyor. Bunu gören Hz. Peygamber’in ise Hz. Ömer’i huzurundan çıkması için uyardığı ve odada bulunan kadınların Ömer’den daha hayırlı olduğunu söylediği aktarılıyor. Bu olayla beraber İslâm toplumunun kalbine zehirli bir ok saplanmıştır. O gün bu gündür kanama devam ediyor. Hz. Peygamber’in irtihalinin hemen arkasından Medine’deki Kureyşli muhacir gurup bir yanda, Medineli Ensar diğer yanda İslâm toplumunun riyaseti konusunu tartışmaya başlıyorlar. Hz. Ömer ile hz. Ebubekir’in güç birliği yapmasıyla Hz. Ebubekir emîrü’l-mü’minîn seçilerek nisbî sükûnet sağlanır. Fakat Hz. Fatıma’nın Hz. Ali ile beraber Resulullah’ı defnetmesinden sonra -ki, riyaset tartışanların defin işlemi sırasında orada bulunmadıkları, onlar riyaseti tartışırken defnin gerçekleştirildiği kaydediliyor- durumu öğrenmesiyle seçime itiraz ettiği anlaşılıyor. Hz. Ali, Hz. Fatıma’nın ölümüne kadar geçen altı ay içinde Hz. Ebubekir’e biat etmez. Bu basit olay zaman içerisinde ortaya çıkan başka problemlerle beslenerek İslâm tarihindeki ana muhalefet kanadının doğmasına yol açar.

Diğer bir problem mesela Hz. Peygamber’in mirası konusudur. Hz. Peygamber’in malı olan Fedek Hurmalığı Hz. Ebubekir’e atfolunan rivayetle “peygamber’in mirası olmaz” mealindeki hadise dayandırılarak aileden alınır. İki yıl sonra Hz. Ebubekir’in vasiyeti ile Hz Ömer’in başa geçmesi ardından, Hz Ali’nin Hz. Ömer’e biatı gerçekleşince Fedek iâde edilir. Hz. Osman tekrar geri alır, Muaviye tekrar geri alır (ŞEHBENDERZÂDE, 1982).

Bu tamamen politik ve dini siyâsete âlet eden tavır, Kırtas talebindeki istikamete dair asla tatmin edilemeyen bir şüphe uyandırmıştır. Hz. Peygamber’in ümmetine emanet ettiği Ehl-i Beyt, Emevîler’in emsalsiz zulmü ile târumâr edimiştir. Kerbelâ’dan sonra Ehl-i Beyt mensuplarından bir kısmının Türkistan Horasan’ına kaçtıkları, İslâm dünyasındaki güçlü inanışlardandır. Semerkant’ta o insanlara ait türbeler bügün bile ziyaretgah olarak ayakta duruyor.

Yani Emevîler, Peygamber ailesini yani Haşimoğulları’nı, sanki cahiliye dönemindeki kan davalarını izlermiş gibi, her fırsatta hırpalamaktan zevk almışlardır. İslâm tarihindeki Hz. Ali taraftarlığı anlamındaki Şia fırkası asırlarca bu zulümden beslenmiştir.

Abbâsîler döneminde ise, Emevîler’i, “Ehl-i Beyt’in hakları iade edilecek!” sloganını kullanarak Ebâ Müslim komutasındaki Horasan ordusuna yıktırdıkları halde, ilk işleri Ebâ Müslim’i zehirlemek oldu. Ehl-i Beyt taraftarlarına Emevîler’den geri kalmayan bir husûmet duydular. İktidar onlara da tatlı gelmişti. Fakat Ehl-i Beyt karşıtlığının yarattığı toplumsal muhalefeti tanıyorlardı. Daha yaygın ve sonu gelmez tartışmalara yol açacak yeni bir problem attılar ortaya. Bu problem Mutezile’nin görüşleriydi (İslam Ans. İlgili maddeler).

Mutezile’ye göre; Allah’ın zatı ile sıfatları ve varlık arasındaki ilişkiler yeterince aydınlık değildi. Problem Kur’ân üzerinden üretildi. Kelâm-ı ilâhinin ilâhi zat bağlamında ezelî olup olmadığı tartışıldı. Kur’ân’daki tarihî olay aktarımları vahiy ise, olayın cereyanından önce âyetin varlığından söz edilebilir miydi? Eğer tarihî kıssalar vahye dahil olursa ve vahiy ezelî sayılacaksa ortaya mutlak kaderci bir anlayış çıkıyor; ezelî olduğu kabul edilmezse de kelâm sıfatının Zat’tan ayrılması ve Zat ile sıfat ayrılığının benimsenmesi gerekiyordu. Burada sadece kelâm sıfatı değil, tarihselliği âşikâr varlığa ilişkin bütün ilahî sıfatlar açıklanmaya muhtaç oluyorlardı ki, bütün Esmâ bir yönüyle bu kategoriye alınabiliyordu. Yahut tartışma vahiy-peygamber ilişkisi zeminine çekildiğinde, olay yine kritik boyutlar kazanıyordu.

Mutezile’nin tartışmaya açtığı başlıklar, İslâm dünyasında ciddî anlamda bir itikat krizine yol açtı. Onların tartışmaları ve buldukları cevaplar daima ikinci planda kaldı. Ama öne sürdükleri problematikler bugün bile eşelendiğinde sıcaklığını korumaktadır. Ama Abbâsî yönetimi Ehl-i Beyt muhalefetini besleyen yerleşik inanışı da bu yolla etkisiz kılmıştır.

Hicret’ten sonraki bir kaç yüzyıl içinde İslâm ümmetinin karşılaştığı amelî meseleler mezhepleşmiştir. Günümüzün terimiyle söylersek; şeriat ekolleri tekemmül etmiş, bunları benimseyen kitleler de hemen hemen ayrışmıştır. Bugün Türkiye’de “ehl-i sünnet ve’l cemaat” başlığı altında meşrû kabul edilen Hanbelîlik Arap dünyasında, Mâlikîlik Kuzey Afrika’nın bir bölümü ve Endülüs’te, Şâfîlik önemli ölçüde Kürtler ve kısmen Araplar arasında benimsenirken, Hanefîliği Türkler’in ve İslâmı onlardan öğrenen toplulukların tercih ettiği görülüyor. Hz. Ali taraftarlığı temelli Şiilik ise İran coğrafyasında revaç bulur. Kaderiye, Batıniye, Cebriye, Rafızîlik, Dehriyye, ve Karmatîlik gibi cereyanlar da ortaya çıkmıştır. Meşai filozoflar El-Kindî ve Fârâbî eserlerini ortaya koymuşlardır (FIĞLALI 1980).

Karahanlı hükümdarı Abdülkerim Satuk Buğra Han zamanında 920 li yıllarda (muhtemelen 924) İslâmın Karahanlı resmî dini olarak kabul edilme kararı alındığında, ortada duran yukarıda saydığımız ekollerden biri bağlamında bir İslâmı benimsemek düşünülebilirdi. Nitekim fıkıh bakımından İmam-ı Âzam Ebu Hanife’nin yolu seçilmiştir. Ancak itikadî bakımdan Mâlikî, Hanbelî ve Şâfîler’in anlayışı olan Eş’arîlik yerine Mâturîdî yorumun seçildiği, Mu’tezileye ise asla yönelmedikleri biliniyor.

Burada ilginç birkaç nokta var. Bunlardan ilki; 920 lere kadarki münferit İslâmlaşmaları istisnâ tutarsak X. yüzyılda Karahanlılar’ı müslüman olmaya zorlayacak, yani onları kılıç zoruyla müslüman edecek bir siyasî güç yoktur.

İkinci nokta; İslâmiyet’e giriş kararı tamamen bilinçli, siyâsî ve stratejik bir karardır.

Üçüncü önemli nokta dünya tarihinde nadir bir örnek larak din değiştirme kararının siyâsîler tarafından alınmasıdır. Türk devletlerinde bu tür uygulamanın başka örnekleri de var. Uygurlar’ın Budizmi, Tuna Bulgarları’nın Hristiyanlığı kabul edişleri de hakanî kararlarla gerçekleşmişti. Din değiştirmek gibi tamamen bireysel ve psikolojik içselleştirme esasına dayalı bir konuda, şahsî tercih ve karar isteyen bir konuda hakanlık emrinin geçerli olabilmesi ilginç bir noktadır. Bu kararı Türk topluluğunun kabul etmesini sağlayan manevî otoritenin meşrûiyet zemini nedir? Halk kendi dinini dahî değiştirebilme yetkisini hangi kritere göre hakanda görmekte, onun yönelişine itaat etmektedir?

Bir başka nokta, Arap dünyasında dışlanan Hanefîlik niçin kabul edilmiş ve niçin Eş’arîlik başta olmak üzere Mu’tezile ve Şiilik gibi îtikadî anlayışlara önem verilmeyip, yeni bir itikat tesisine gidilmiştir?

Bir diğer önemli nokta, bu yeni îtikadın kurucusu olan İmam mansur el-Mâturîdî o tarihlerde sağ idi ve yetmiş yaşlarındaydı. Abdülkerim Satuk Buğra Han’ın İslâmı kabul kararından sonra takriben yirmi yıl daha yaşadığı biliniyor (İslam Ans. Maturidi md. ).

Bütün bu maddeler üzerinden bakıldığında karşımıza çıkan tablo hakkında fikir yürütebiliriz:

1. Eldeki verilere göre bakıldığında Karahanlı yönetiminin İslâm’ın hikemî tabanı ve siyâsî potansiyeline inandığı, dolayısıyla toplumunun geleceğini o dünyada görmek istediği,

2. İslâm tarihini ve o günkü İslâm dünyasını gayet iyi analiz ettiği yahut incelettirdiği,

3. Bugün gerekçelerini kolayca öne süremediğimiz bir yaklaşımla mevcut anlayışları benimsemek yerine yeni bir İslâmî anlayış tesis etmeyi daha uygun gördüğü,

4. Bu anlayışın tesisi için Semerkantlı bir Türk âlimi olan Mâturîdî’nin yaklaşımını baz aldığı,

5. Mâturîdî’nin inşâ ettiği îtikadî modeli gerçekçi bulduğu, uygulanabilir gördüğü ve büyük bir ihtimalle İmam’ın sağlığında bu kararın denetlendiği,

6. Maturidi’nin, itikadî sisteminde zat-sıfat ilişkilerini ve diğer îtikadî konuları içine doğduğu kendi kültür muhitinin inanma geleneği ile örtüştürerek yorumladığı,

7. Satuk Buğra Han’ın bütün toplumun dünyevî-uhrevî ihtiyaç ve yönelişlerini belirleyecek bir konuda karar alırken, İslâm öncesi meşrûiyet zemîni üzerinde, yani mer’iyetteki Töre’ye göre bu yetkiyi kendinde bulduğu,

8. Türk topluluklarının bu tamamen özne temelli konuda dahî hakanlığın karar verebilmesini Töre’den doğan bir hak olarak gördükleri,

9. Töre’ye göre işleyen Karahanlı devlet düzeninin İslâm’ın kabulüne rağmen değişmediği, devam ettiği,

10. Bunun 1069 da yazılan Kutadgu Bilig’de açıkça ortaya konduğu, Yusuf Has Hacib’in İslâmî dönem açıldığı halde Töre’yi kaybetmeden devam ettirebilmek adına eserini kaleme almasından anlaşılmaktadır.

Bu tablo karşısında tarih üzerine düşünen her ciddî insanda şu hüküm teşekkül eder: Türklüğün kimliğini belirleyen, Türk kültürünün nüvesi diyebileceğimiz Töre, İslâm’ın kabul edilmesiyle kadük olmamıştır. Töre’nin hem müslim hem de gayr-ı müslim Türkler arasında işlerliği devam etmiştir. Töre’nin mer’iyette kalması, kesinlikle ispata muhtaç bir konu değildir. Ama tipik bir örnek söyleyelim; Büyük Selçuklu Devleti’nin son döneminde sultan olan Sencer, müslüman olmayan Oğuz boylarının kurdukları federasyon güçleri tarafından kaçırılarak esir alınmıştı. Ancak ilginç nokta, Sultan Sencer, federasyona hakan olması için kaçırılmıştı. Oğuz federasyonu, mensupları nezdinde Töre mucibince meşrûlaşabilmek maksadıyla Sultan’ı esaretini kaldırmadan hakan olarak tutmaya çalıştı. Bu tamamen Töre’den kaynaklanmaktadır(Köymen,1984:419 vd.). Ayrıca, sadece gayr-ı müslim Türk devletleri değil, müslüman Türk devletlerinin de tamamı Töre’ye göre kuruldu ve çalıştılar. Gazneli, Selçuklu, Akkoyunlu, Karakoyunlu, Timurlu ve tabiatıyla Osmanlı Türk devletlerinde Töre’nin uygulandığının gayet açık bilgilerine sahibiz.

O halde, ne diyeceğiz? Türkler İslâmı kabul ederken bir din değiştirme olayı mı yaşadılar? Yoksa mevcut inanışlarını, dünya görüşlerini, devlet felsefelerini, hatta sosyal kurumlarını, boy örgütlenmelerini belirleyen Töre’yi terk etmeden, bunun üzerine eklenen bir yaklaşım, bir tarz mı ortaya koydular?

-Tarihin seyri yukarıdaki iki yoldan ikincisinin doğru olduğunu anlatıyor.

-Selçuklu-Abbâsî ilişkilerinde Arap dünyasında müşahede edilen Türkler’e dönük isteksiz benimseme,

-Haçlı Seferleri’nde, Haçlı orduları karşısında Türkler’in yalnız bırakılmaları,

-Türk asıllı ilim ve fikir adamlarına itibar atfetmeyişleri, mesela Fârâbî’ye dönük antipatinin onun takipçisi İbn-i Sînâ üzerinden tekfire kadar götürülmesi,

-Türkler arasında doğal bir benimsenişle yadırganmadan kurumlaşan vahdet-i vücutçu tasavvufa, İbn-i Teymiye ve İmam Rabbânî gibi selefî anlayışlardan yükselen kronik itirazlar,

-Mâturidî ekolün önde gelenlerinin genellikle Arap ulemâsı tarafından ya yok farzedilmeleri, veya etkileri hafifletilerek zayıflatılmaları,

Hatta günümüze kadar Arap dünyasındaki Türklüğe karşı kaybolmayan antipati dalgalarının devam ettiğini gösteren tezahürler, Türkler’deki inanç üslubuna dair Arap-İslâm dünyasındaki tereddüt veya kıskançlıklar tespitimizi doğrulamaktadır.

Tabii hemen belirtmeliyiz ki, Türk dünyasında ne kavm-i necip saydığı Araplar’a, ne de bir başka kavme karşı kan davasına dönmüş bir kin kültürü yoktur. Sonradan İslam’la da bütünleşen Töresine uyan herkesi tarih boyunca yaptığı üzere Türk saymaya devam etmiştir.

* * *

Hanbelî anlayışın ve onun ileri aşaması sayılan modern Vahhâbî yaklaşımların, Peygamber, Ehl-i Beyt ve Sahabeye revâ gördüğü muamele ve bilhassa İslâm’ın hikemî tabanını unutturan, şekil ve muâmelâtı din yerine koyan gelenekleşmiş anlayışları, bir çok Arap asıllı düşünür tarafından tenkit edilmektedir. Buna mukabil Türk müslümanlığındaki edep ve ahlâk kavrayışı, dinin hikemî özüne gösterilen saygı, Türk Müslümanlığı’nın bin yıllık tarihinde bilhassa biri bitmeden biri başlayan Haçlı emperyalist dalgalarını göğüslemesiyle sabittir. Bu uğurda milyonlarca şehit verilmiştir. Türk’ün müslümanlığını samimiyet testine sokamazsınız.

Ancak, Türk anlayışını daha etkin ve hikmete yakın kılan bir fark da vardır. Bu fark bize göre özellikle Arap toplumunun sınıflı ve köleci geçmişinden kaynaklanıyor. Kur’ân-ı Kerîm’in sınıfçı paradigmadan bakılarak anlaşılması ile sınıfsız bir toplum gözüyle görülmesi bizce farkı yaratan en önemli noktadır. Mukaddes kitaptaki kölelik ve sınıf ayırımcılığı aleyhindeki genel tutum açıktır. Biz onu konuşmuyoruz. Ancak ne yazık ki, İslâm siyâsî tarihi bu problemi ortadan kaldırmayı düşünmemiş, herhangi bir teşebbüste bulunmamıştır.

Köleci mantalitenin hazmedildiği bir toplumsal yapıda, topluma mutlak adaleti gösterme imkanı bulunamıyor. Adaletsizlik doğal sayılıyor. Bu anlayış, geleneğini ta başlangıçta hilâfetin Kureyş’ten olması gerektiği ileri sürülürken, Kureyş’in Mekke’de asil bir kabile sayılmasını, asâleten üstün kabul edilmesini sağlayan cahiliyeden almıştı. Adaletsizliği hazmedişin en tipik göstergesi her namazda okuduğu Salli ve Bârik dualarında yücelttiği Ehl-i Beyt’e, Ümeyyeoğulları’nca yapılan zulmün kolaylıkla içselleştirilmesinde görülür. İlginçtir ki, Emevî zulmünün muhalifleri Arap olmayan Türk ve Fars müslümanlığıdır.

* * *

Tarih perspektifinden baktığımız vakit bize görünen sonuç şudur: Mâturîdî anlayış Töre’yi yeniden güncellerken, Töre’nin devlet felsefesi, örgütlenme geleneği ve yeteneği de İslâmî hikmetin evrensel çapa çıkmasını temin etmiştir.

Mâturîdî anlayış, ortaya koyduğu îtikadî formülle Türk-İslâm tasavvuf geleneğini de meşrûlaştırmış oluyordu. Çünkü kendisi de, Bekir Topaloğlu’nun İslam Ansiklopedisi Maturidi maddesinde yazdığı üzere sûfî eğilimler taşımakla tanınıyordu. Hoca Ahmed Yesevî’de sembolleşen bu anlayış, XIII. yüzyıl Anadolu Selçukluları’na kadar hasbî ve ahlâkî yönü vurgulanarak toplumu tatmin etmiştir. XIII.yüzyıl Anadolu’sunda bu yaklaşımın rasyonalize edildiği, bilinç sathında ifadesini bulduğu görülüyor. XIII. yüzyıl Anadolu Selçuklu hükümdarlarından I.Gıyâseddin Keyhüsrev ile I.İzzettin Keykavus devrinin akil Atabeyi Mecîdüddin İshak’ın bu alanda unutulmaz bir hizmet verdiği aktarılmaktadır. Bu büyük atabey, Anadolu’ya Asya’dan ve Endülüs’ten bir entellektüel transferi politikası uygulamıştı. Topladığı ulemâ ve mutasavvıflar arasında İbnü’l-Arabî, Evhedüddin Kirmânî, Molla Nasreddin Mahmut Hôyî (Ahî Evren/Nasreddin Hoca), Sultan Bahaeddin Veled, Burhâneddin Tirmizî ve tabii Mevlânâ Celâleddin Rûmî gibi isimler vardı. Ama Anadolu’nun yetiştirdiği Hacı Bektaşlar, Yunus Emreler, Âşık Paşalar da kafileye katıldılar.

Mecîdüddin İshak’ın oğlu ve Muhiddin Arabî’nin halifesi olan Sadreddin Konevî’nin bu yüksek entellektüel gurubu koordine ettiği ve âdetâ bir kurucu akıl gibi çalıştığı da mutlaka söylenmelidir (BAŞER 2008).

Bütün bu faaliyetler, “Osmanlı mucizesi” denilen olağanüstü hamleyi Anadolu coğrafyasında görmemizi sağlamıştır.

Sait BAŞER





Şimdinin ve Tarihin Felsefesi Üzerine

Aşina olmayanlara garip de görülse, tarihle oynanması eski bir hikayedir. Mesela Osmanlılar’da İslam öncesi Türk tarihi önem taşımıyor, hemen hemen hiç üzerinde durulmuyordu. Tarihçilerden, islam tarihiyle Osmanlı hanedanı arasında ilişki kurmaları bekleniyordu. Bu durum, sadece idarenin beklentisi değil; halkın da en temel hayat prensibi saydığı iman dünyaları dolayısıyla arzuladığı bir tablo idi. Ümmet ile müştereklerin arttırılması, islam peygamberiyle yakınlığını kuvvetlendirmek, müslüman Türk halkını hoşnut kılmakta, böyle bir tarih bilinci aynı zamanda idarece istenen toplum ahlakının tesisini de kolaylaştırmaktaydı.

Şah İsmail’e kadar yekpare bir kültür coğrafyası olan İran-Anadolu toprakları, XVI. yy.dan itibaren rakip siyasî coğrafyalara dönüşüyor, tarihçilere de bu durumu her iki taraf nezdinde haklı gösterecek yeni tarih kurguları meydana getirmek düşüyordu. Nasıl XX. yy.da Orta Asya tarihi birden resmî tarih tezinin hareket noktası haline geliverdiyse ve Cumhuriyet, meşruiyetini laik bir tarih kurmakta gördüyse… Alışılmış Osmanlı tarihçiliğinin günah keçileri olan Şah İsmail ve Timur’un bu gün Azerbaycan ve Özbekistan ile ilişkilerimizin zoruyla gündemden düşürülmesine mukabil, Türk-İran ilişkilerinde mevcut ideoloji ve rejim çatışmalarını haklı kılmak adına bu defa da İmamiye Şiası tezinin Türk Müslümanlığı’ndan farkı vurgulanmaktaysa… İran’a hala Yavuz Selim gözlükleriyle bakılmaktaysa… Yani hangi siyasî konjonktür ve menfaatler baskınsa o şartların dikte ettirdiği bir tarih tezi sahneye konulmaktadır.

Tarihle oynayan yalnız biz değiliz. Tarihin, siyasete gereken istikametler ve bu yönelişlerin halka empoze edilmesi, baskın prensipler mucibince yeniden yeniden kurgulandığına doğudan da batıdan da çok örnek bulabiliriz.

Son Avrupa Birliği projesi, Avrupa’nın başlıca toplumları tarafından davası güdülen asırlık tarih tezlerinden vazgeçilmesini gerektirmektedir. Kadim Fransız-Alman husumeti, İngiliz-Fransız boğazlaşması, Katolik-Protestan, Ortodoks-Katolik kavgaları… onları üreten ve sürdürmeyi gerektiren menfaat ve davalardan daha önemli yeni süreçlerin belirmesiyle gündemden düşürülmektedir. Tarih kurgusunun kitleler üzerindeki etkisi o derece önemsenmektedir ki, ders kitaplarındaki tarih bahisleri yeniden yazılmakta ve toplumları birbirinden uzaklaştıran unsurlar ayıklanarak kitleleri barıştırıcı temeller üzerinde daha yumuşak üsluplar öne çıkarılmaktadır. Böylece ortak kimlik özellikleri taşıyan bir “Avrupa vatandaşı” prototipinin teşkili, projenin başta gelen konuları arasına alınmaktadır. Son senelerde sırf tarih kitapları üzerine meseleyi çok yönlü incelemelere tabi tutan seri kongreler düzenleniyor. Konunun bizi ilgilendiren tarafları da vardır. Türk tarih kitaplarının Türk-Batı ilişkilerini değerlendirme üslupları Batılı dostlarımızca şiddetle eleştiriliyor. Tarih öğretimimizin şoven esaslara dayandırıldığı, “kaba milliyetçiliği” tahkim ettiği ileri sürülerek konu diplomasiye malzeme teşkil ediliyor. Eğitim pedagojisi, misyonerlik ve başka siyasî emeller bahanesiyle ilgili mihrakların bizdeki uzantıları harekete geçirilmektedir.

Ortak Avrupa kültür mirasının Grek-Roma-Hristiyan temelleri öne çıkarılarak ârî ırk fikrinin kuşatıcılığı gibi faktörlere dayalı yeni ve bütün Avrupa toplumlarına ortak kimlik kazandıracak bir tarih kurulmaya çalışılmaktadır. Bu kimliğin müşterek bir tehdit algısı da vardır: Müslüman Türklük. O halde Türkler de Türk düşmanı olmalıdır! Madem Avrupalı olmak istiyorlar!?

Sadece bu son husus hakkında kitaplar yazılsa yeridir. Hadisenin medya, sanat, sivil toplum örgütleri, eğitim öğretim kurumları ve müfredat ve en geniş anlamda siyasî yansımaları vardır. Her birinin üzerine de en ciddi manada dikkatle eğilmek Türk aydınının boynuna borçtur.

Sözü burada teorik bir plana çekmeyi ve biraz daha derin düşünmeyi daha isabetli buluyoruz.

Öyle sanıyoruz ki, büyük siyasî oyunların malzemesi haline getirilen tarih konusunu ortalama bir anlayışa göre alışılagelmiş bir geçmişi öğrenme çerçevesine hapsetmeden değerlendirmek bize yeni ufuklar kazandıracaktır. Yerleşik tarih kavrayışını derinlemesine tenkide tabi kılmak mümkün ve gereklidir. Ancak biz böyle yapmayacağız. Zira o istikamette düşünmeye kalkışmanın engin (ama bildik) açılımları bulunsa da, yeni bakışlara fırsat tanımayan bir girdap oluşturduğunun farkındayız.

O halde alışılagelen bir yönelişin yeni fark edişlere hayat hakkı tanımasındaki güçlüğü aşabilmek adına bazı kavramları yeniden tarif etmek yolu denenmelidir. Tarihi adeta bir “Varlık Alanı” haline getiren aldatıcı saplantıları yenmedikçe, aşmadıkça özellikle bizim toplumumuzda yeni bir durum değerlendirmesinin sağlıklı alt yapısı oluşamayacaktır.

Öncelikle yaygın bir kavrayış hatasını tespit edelim. Tarih, “bugün”de, “şimdi”de bilfiil mevcut, bire bir kendi oluş şartlarıyla yaşamakta olan bir gerçeklik, “şimdi”ye alternatif oluşturan bir varlık alanı değildir. “Şimdi”de, an’ın içinde, bilfiil hayatın faktörleri ve devam etmekteki süreçlerde mündemiç bir tarih gerçeği vardır şüphesiz. Ancak bu var oluş şimdileşmiş, güncelleşmiş, diriliğini sürdüren, fizik âleme eşlik etmekteki bir var oluştur ki, biz bu var oluşa da zaten tarih demeyiz. Onun adı “şimdi”dir.

Tarihi sanki alternatif bir mevcutlar alanı gibi kabullenmek düşünce yapımızı, kendimizi hissedişimizi ve görüş ufuklarımızı sanallaştırmaktadır. Vakıa insan düşüncelerinde ve düşünceleriyle var oluşu idrak edebilen, başka türlü bir var oluş algısı imkânsız bir canlıdır. Varlık idrakimizi, düşünebilme, fark ediş, fark edişlerimizi ilişkilendirebilme, hissedişlerimizi kıyaslayabilmelerimize borçluyuz.

Hem fert hem de toplum bazında hayatta kalabilme adına verilmiş mücadeleler, tarihi yaparken, bu büyük tecrübe esnasında kavramlar ve soyut değerlerin üretildiğine de şahit oluyoruz. Bu değerler yeniden bir dışlaştırma ve somutlaştırmaya uğratılarak karşımıza medeniyetlerin çıkması sağlanmıştır. Ulaşılan yargılar aynı zamanda bilgi ve değer hükmü kıvamına da gelmektedir. Ancak insanlığın bu büyük başarısı alkışlanırken kurgulanan, ulaşılan karar, kavram ve bilgilerin ilelebet genel geçerlilik taşıdığını zannetmek, anı ve anın dayattıklarını yani hayatı anlamayı da saptırmaktadır. Hatta zaman zaman “an”ı kaybetmeye yol açıp, onu boşaltarak anlamsızlaştırmaktadır.

Ne var ki, sürekli tazelenen ve daima yeniden anlamlandırılması gereken, harekete dayalı, değişmeye bağlı bir fizik âlemde yaşamaktayız. Bütün algı ve yorumlarımız bu sürekli oluşun zaten en az bir an ardında kalıyor. Dolayısıyla kültürlere bağlı ve tarihî davranış ve algı kalıplarını daima şüpheyle karşılamak ve yeniden güncelleştirmek, yani yeniden anlamlandırmak yani sürekli bir kavramsal restorasyon eylemi içinde bulunmak, başarılı bir hayat yaşamanın vaz geçilmez ön şartı niteliği ile önümüzdedir. Bu metot aynı zamanda başkalarının tayin ettiği kalıpların esaretinden çıkmak anlamı da taşır.

Tarih felsefecilerinin sürekli tarih yazmak lüzumuna işaretleri, her kuşak kendi tarihini yazmalıdır görüşü önemlidir. Zira insan fark edişleri, anlama ve düşünmeleri behemehal güncel, yaşanmakta, tecrübe halinde bulunan kavramsal dünyamıza oranla vücut bulabilmektedirler. Dolayısıyla adı konulmasa dahi, tarihi ayrı bir alternatif âlem de sansak, onu kavrayışımız fiilî denemelerimize bağlı olarak şekillenecektir.

Adına “tarihî belge” dediğimiz metinlerin bizdeki anlamları ve değerleri bile, kendi tecrübelerimiz bağlamında mana kazanırlar. Sözgelimi Bilge Kağan’ın Orhun Kitabeleri’nde tebasına dönük kastı ile, onun sözlerinin bugünkü değeri arasında hem bağlam, hem hedef bakımından olağan üstü farklılaşmalar vardır. Yani aynı metin, virgülüne dokunulmadan bize kadar geldiği halde anlamı ve değeri bazen tamamen başka düzlemlere intikal etmiş olabilir.

Bu noktada “dinleyen söyleyenden arif gerektir” fehvasına sığınarak, aslında şimdi’de mevcudiyeti dışında bir tarih yoktur hükmünü vermek zorundayız. Elimizde ve bizimle birlikte hayatımıza eşlik eden birikimlerimiz, arkeolojik, kültürel, yazılı sözlü bilgi malzemelerimiz günün şartları ve getirdikleri ışığında anlam kazanıyorlar.

Tam bir görüş elde etmenin veya bir duruş kararlaştırmanın güçlüğü ortadadır. Ancak, nasıl tarih şimdi’nin şartları sayesinde anlamlı hale geliyorsa, bunun aksi istikametten bakıldığında da şimdi’yi tayin eden kriterler, şimdi’nin anlamı, değeri de önemli ölçüde tarihin tayin ettiği kavramlar, değerler, tavır alışlarca belirlenmektedir.

Bu noktada tarihi;

1. Gelenek, dil, din, dünya görüşü, davranış kalıpları… olarak fiilî durumdaki,

2. Kurgulanan ve kullanılan tarih olmak üzere iki ayrı kategoride ele almalıyız.

İnsan; ünsiyet kurabilen, ilgi kurabilen, ilişkiler yaratan, yarattığı ilişkileri bilgileştiren ve buna inanan bir varlıktır. İlgilendiği(alakalandığı) ile zihnen bütünleşen, soyutlama melekesi sayesinde kavramlar dünyası yaratan, yani fizik alem üzerine yeni bir anlam kainatı ekleyen, bu yaratmasını tekrar kendisine katmak suretiyle zihnen büyüyebilen özellikte bir varlık.

Anlam yaratma ister bilerek ister bilmeyerek olsun, süreklilik ve genellik taşıyor. Aksi halde var oluş, fark ediş ve anlamaya bağlı olduğundan, yaşama iradesi ortadan kalkmaktadır. Bilmeden anlam yaratmada büyük ölçüde sınırlı, tarihe esir, eski kalıplar istikametinde, inkişaf ve kendini aşma hamlesinden mahrum kalınmaktadır. Bu durum ise, başlangıçtan beri tenkit ettiğimiz sanal bir gerçeklik yaratma, yanılsama anlamına geliyor; ki, hayatla barışık olmayan, tarihsel, sakat bir güncellik meydana getiriyor. Kendi gününü bir anlamda geçmişe tahsis, kurgulanmış tarihe hasretme mahiyetine bürünüyor. Öte yandan anlam yaratarak yaşanabildiğinin şuurunda olmak ise, zamana ve tarihe karşı (onu hem bir mevcutlar alanına dönüştürmeden, hem yok saymadan, hem de küçümsemeden) tarihe karşı özgürleşmek demek oluyor.

Yeniden anlamlandırma dediğimiz yoldan ayrılmadan kültürü yaşayış biçimi, (önce de değinildiği üzere) aynı zamanda bir daimî restorasyon niteliği taşımaktadır. Böylece insanoğlu, bilfiil yaşarken hem geçmişi yeniden kurmakta, kurgulamakta, yani bir anlamda yaratmaktadır, hem de geleceğini… Yani biz, şimdi’nin zarfında sürekli bir geçmiş ve gelecek üretmekte ve bu iki cenahı birbiriyle bütünleştirmekteyiz. Bütünlüğü fark etmek ile bütünleştirmek ayrı ayrı ilgiye değer ve akraba ve ardışık konulardır.

İşte tam burada kurgulanan tarih, toplumsal kimlik oluşturmada olağan üstü önem kazanıvermektedir. Hemen hemen bütün zamanlarda, bütün yönetim modellerinin ve rejimlerin tarih kurgulama tutkusu taşıdıklarını görüyoruz. Çin imparatorları, tahta geçişlerini yani cüluslarını takvimin, yani tarihin, yani zamanın başlangıcı olarak kabul etmekteydiler, Japonlar da öyle… Milat, Hicret, Celaliye, Gregoryen (veya 1923!) …vs. takvimleri birer tarih kurgusu projesinin ana motiflerindendi. Sembolik yaklaşımları anlamak, asıl olup biteni anlamakta çok faydalıdır…

Rejimler ve yöneticileri daima mûtî teba arzu edegelmiştir. İtaat, yönetimin halk nezdindeki meşruiyet oranına bağlıdır. Meşruiyet ise genellikle tarihten çıkartılır. Daha açıkçası tarih kullanılarak oluşturulur. Meşruiyetin gerçekleşmesi ile “istenen” tarihin kavranması birbirleriyle doğru orantılıdır. İtaat de yönetimlerin meşruluklarını sürdürebilmeleri sayesinde, diğer bir ifadeyle istenen kimliklerin benimsetilmesi yahut oluşturulması ile kaimdir.

Tarih-Kültür-hayat-insan zihni arasındaki ilişkiler hakkında yeterince düşünmemiş bilinçsiz kitleler, kurgulanmış tarih aracılığıyla aslında zihnen ve müebbeden prangalanmışlardır. Çünkü doğal tarih ve onun an içindeki mevcudiyeti fark edilmese de tesirli olmakla birlikte, şuurunda olunursa, yaratıcı hamle gücü taşıyan, kalıplaşmamış bir zihin özgürlüğü kazandırmakta, bazen çok aptalca olan sosyal ilizyonlara büyük ölçüde izin vermemektedir. (Günümüzün tabu kavramları bu dikkatle tekrar düşünülmelidir. )

Anlam evrenini her an murakabe eden, tarihini sürekli restore ederek yaratıcı zihin faaliyetine malzeme yapan insanların yöneticileri, hizmetinde olduğu halkın iradesine paralel davranmak zorundadırlar. Bu tür bir irade, kolay kolay ipotek kabul etmeyecektir.

“Şimdi” iyisiyle güzeliyle, yanlışıyla doğrusuyla, beğenileni ve beğenilmeyeniyle bütün unsurları içinde barındıran, yahut bütün unsurların koordineli faaliyet gösterdiği bir zaman kesiti. İnsan, o zaman kesitinde ihtiyarî veya mecburen yaptığı tercihlerle yaşar. Her tercih aynı zamanda bir sentez özelliğindedir. İstenenler ve istenilmeyenler vardır ve bunlar birbirlerinin mahiyetini de belirlerler. Tercih yapmak zorunludur. Yani seçicilik söz konusu. Tarih dediğimiz yaşanmış zamanlar mecmuası göz önüne alındığında da her bir kesitinde sayısız tercih bulunur ve bunlar birbirleriyle zincirleme ilişki halindedirler. Şimdi’de meydana gelen tercih zincirin son halkasını teşkil eder. Özellikle kurgulanan tarih söz konusu olduğunda geçmiş zaman kesitlerindeki asıl tercihlerin yerini şimdi’deki unsurların tayin ettiği yalancı tercihler alır. Bu sebeple ideal ve objektif tarih kurgusu imkansızdır. Tabiat olaylarındaki ilişkilerin üzerine bunların da tayin ettiği beşerî yöneliş ve tercihler eklenir ve çok unsurlu bir denklem halinde bir yaşama anı oluşur. Fakat yaşama anı dediğimiz dar çerçeve, aynı takvim zemininde, belirlenmiş saat ve saniyede tezahür eden sonsuz başka yaşama anlarıyla da ilişki halindedir. Dolayısıyla tarihçinin kavrayış kapasitesi, içinde bulunduğu anı kavramaktan dahi acizdir. Üstelik tarihi kurgulamaya çalışan zihin, ancak şimdi’ye göre bu işi yapabilecekken, genellikle şimdi’yi de kaybeder. Aslında bu kayıp, gerçek tarihi de görüş ufkundan kaldırmaktadır. Üstelik yazmak, kavranılanı ifadelendirmek ayrıca dikkate değer bir eksilmeyi mukadder kılar. Çünkü her kavradığınızı tasvir edemezsiniz. O halde tarih diye önümüze konulan metinler tamamiyle subjektif kaba tercihler ve gerçek tarihin kozmik yapısı yanında primitif kurgulardan ibarettir.

Ancak şunu söyleyebiliriz: İlla bir tarih kavramına ihtiyaç varsa, bunu doğal tarih diye adlandırabileceğimiz, bilfiil içinde bulunduğumuz şimdi’nin unsurları, birikimi arasında aramalıyız ki o unsurlar içerisinde tarih kavramına en yakın özellik taşıyanlar en başta gelenek olmak üzere dil, değerler sistemi, davranış modelleri, adab-ı muaşeret… gibi faktörlerdir.

Bütün bunlardan sonra, “kendi adımıza tarihe nasıl bakmalıyız?” dersek:

Bütün dönemlerini olduğu gibi, tarihin ideal dönemlerini de tasavvur edip kurgularken kullandığımız bilgi ve kavramlar bizde zaten mevcuttur. Problem, cesaretimizin noksanlığındadır. Taşıdığımız bu değerleri kendimiz tahakkuk ettirecek yerde, uzak ve geçmiş bir zamana göndererek statikleştirmekteyiz. Burada bahusus gizli bir tatmin arayabiliriz. Çok beğendiğimiz o devirlerde o “ asr-ı saadet”lerde insanlar durmadan tarih filan düşünmüyor, hamaseti tarihte aramıyorlardı. Ömer Seyfettin’in “Vire” hikâyesi bu bakımdan düşündürücü unsurlar taşır. Kale muhafızı cengâverler yaptıkları işe o kadar yoğunlaşmışlardır ki, kısa süre öncesine ait sorulan şeyleri hatırlamamaktadırlar. Ama ideal devirler onların eseridir diye biliriz.

Yani tarihi yenmek zaruretindeyiz. Aslında burada yenilecek olan gerçekte tarih değil; bizde yaratılan ve aman vermeyen korkularımızdır. Bizdeki, tarih bilinci değil, bir mirasyedi mâl-i hülyâsıdır.

İdeal dönem diyoruz. İdeal dönem kavrayışı, tekrar söyleyelim, kendimizde mevcut olan, şimdi’deki anlam kadrosuyla teşkil edilmektedir. Eğer böyle bir anlayışımız varsa, bu anlamanın malzemesini hemen ve burada kullanmak yerine, geçmiş zamanlara göndermekle yaptığımız şey, kendimizden korkmaktan başka bir şey değildir. O değerlerin ideal dönem yaratma kudreti varsa: Hodri meydan!

Sait BAŞER





Resmî Tercihlerle Sosyal Gerçeklerimizin Çelişkisinden Doğan Sonuç: Arabesk!

(Kubbealtı Akademi mecmuası, sayı: 2, Nisan 1990, ss.72-77. )

En sıradan ferdî davranışları bile tahlil etmeye kalkışsak geri planda yatan sebeplerin basit birkaç unsurdan meydana gelmediğini görürüz. Tarihinde örgütlü isyan bulunmayan Türk toplumu için bir tür pasif sosyal direniş mahiyeti taşıyan ARABESK konusunda bir makale çerçevesinde her şeyi söylemek mümkün değildir. Sebepleri çok fazla, sonuçları ise çok ağırdır. Ancak bir doktora tezi ile gerçek izahlarına kavuşabilir. Problemin tarihi, siyâsî, ilmî, sosyolojik, politik, ahlâkî ve teknolojik sebepleri vardır. Bu cephelerden her biri, üzerinde çok ciddî araştırmalar yapılması gereken önemdedir.

Konumuzun tarihî bir cephesi vardır.

Osmanlı İmparatorluğu’nun gerileme sebeplerini araştıran Osmanlı aydınları daha XIX. asrın ilk yarısında Batı’nın üstünlüğü karşısında kendi kültürleri adına bir “mağlûbiyet psikolojisi” içine düşmüşlerdi.

Sultan II. Mahmut’un İtalyan Donizetti Paşa’ya, lağvedilen ve dünyanın ilk askerî müzik heyeti MEHTER yerine MIZIKA-İ HUMÂYÛN’u kurdurtması bu psikolojinin ilk müşahhas örneğidir.

Mağlubiyet Psikolojisi diyoruz. Çünkü Batı karşısında ilk düzenlemeler yapılan ve Batı sistemleri taklit edilerek kurulan müesseseler, askerî karakter taşıyanlardır. Askerî yenilgiler sonucunda acil tedbir özelliğindeki alıntılardır.

Batılılaşma maceramız baştan beri felsefî-sosyolojik tahlil ve araştırmalara göre değil, günlük ihtiyaçların zorlamasıyla pratik ve pragmatik bir seyir takip etmiştir. Cevdet Paşa başkanlığında kurulan Şûrâ-yı Devlet ve Encümen-i Dâniş’in ilmî çalışmalarını, bu genel akışın dışında birer istisna olarak kaydetmek boynumuzun borcudur. Ve maalesef batılılaşma tarihimizde aklı başında başka teşebbüs göremiyoruz. Cumhûriyet devrinin kuruluşundan itibaren tek parti iktidarının sona erdiği 1950’ye kadar, devletin tercihleri üzerinde layıkıyla durulmuş değildir. Konumuz ARABESK olduğu için, uzun boylu siyâsî değerlendirmeleri burada yapmayı lüzumsuz görmekle birlikte gene konumuzun icabı olarak, bazı temel noktalara temas etmek mecburiyetimiz vardır. Çünkü tarih açısında yapılan gözlemlere göre, Türkiye’deki kültür ve ilim hayatlarının alt yapısı devletin bu yıllarda ortaya koyduğu resmî tercihler tarafından, ya doğrudan doğruya tayin edilmiş, veya bu resmî tavrın getirdiği olumlu veya olumsuz tepkiler sonucunda ortaya çıkmıştır.

Maalesef Türkiye’deki bilhassa sosyal bilimler, ilmin objektif verileri ve metotları gereğince değil, resmî tavrın (hattâ buna ideoloji bile diyebiliriz) istediği yönde geliştirmiştir. Bugün uzaktan baktığımız için açıkça görebildiğimiz bu gerçeği, İstiklâl Harbi’nden çıkmış, millî romantizm heyecanıyla yaşayan o devir insanları büyük ölçüde fark edememişlerdir. Hayatta en hakiki mürşidin ilim olduğunu söyleyen zihniyet, altını çizerek söyleyelim: İlme de siyâseti mürşit kılmıştır.

Uzun seneler, değil tartışılması, dile getirilmesi bile suç sayılan ve resmî tercihlerle çelişen bilim gerçeklerinin, aradan bunca sene geçmesine rağmen söylenme ihtiyacı artarak devam etmektedir. Ve ilmin tartışmasız üstünlüğü de buradadır. İlmî gerçekler gözlerden uzak tutulmakla ortadan kaldırılamazlar. Yasaklarla sosyal problemlerin hallolduğu görülmemiştir. Yukarıda belirttiğimiz gibi, felsefî temellerden yoksun Batılılaşma politikalarımız halkımızı top yekûn bir kültür değiştirme mecburiyetiyle karşı karşıya bırakmıştır. Halbuki, gerek sosyoloji ve gerek sosyal-psikoloji ilimlerinin pek çok örneğe dayanarak gösterdiği gerçek, köklü milletlerin kültür ihtilâline tâbi tutulamayacağıdır. Günümüzde bunun pek çok canlı örneğini dağılan Doğu bloku sayesinde görebiliyoruz. Burada uzun kültür münakaşalarına girmek kasıtlı olmakla birlikte, ileride ARABESK çukuruna düşmemize sebep olacak resmî tercihlerden bazılarını sıralayalım.

1- Toplumlar bir hukuk nizamı içinde yaşarlar. Türk toplumunun da bir hukuk sistemine olan ihtiyacı açıktır. Binlerce senelik geçmişinde Türkler’in hukuk sistemlerinden uzak olduğunu iddia etmek akıl ve gerçeklerle bağdaşmaz. Millî hukûkun, resmî telkinlerin tersine ill3a İslâm şeriatı manasına gelmediğini söylemek isteriz. Fakat Cumhûriyet idârelerinin kurduğu Üniversitelerin hiçbirisinde, irticâ korkusuyla Türk Hukuk Kürsüsü kurulmamıştır. En ciddî bunalım kaynaklarından biri budur. Çünkü mevcut hukuk sistemleri, başka temel değerlerden hareketle oluşmuş, Batı kültürünün esîri olup, unsurları kendi aralarında bile bir bütünlük teşkil etmemektedir. Millî bünyenin gerçek ihtiyaçlarını ve adalet duygusunu tatmin etmekten ise çok uzaktır. Arkasında devlet gücü olduğu için de zorlayıcı bir yönü vardır.

2- Aynı şekilde, Güzel Sanatlar Akademileri’nin hiçbirinde, sosyal yapımızın ihtiyaç duyduğu kendi sanatlarımıza yer verilmemiştir. Aksine bu saha ile uğraşanlar cezalandırılmışlardır.

3- Keza hiçbir Mîmarlık ve Mühendislik fakültesinde bizim mîmârîmizin işlendiği kürsü (bugün bile) yoktur. Türk mîmârîsi binlerce âbideye rağmen yok sayılmış, başka kültür ve iklimlerin mîmârîsi tatbik edilmekle millî şehir dokusu ortadan kalkmıştır.

4- Dînî eğitimin her türlüsü 1933-1949 yılları arasında resmen yasaklanmıştır. Dolayısıyla yanlış inanışlara meydan açılmıştır. Sonraki yıllarda ise devlet kontrolüne alınarak tabiî seyri şaşırtılmış, laiklik anlayışı zedelenmiştir.

5- 1934’de Ankara’da kurulan Devlet Konservatuarı, Batı müziği eğitimi vermek ve bağlı Batılı sanatları öğretmek için kurulduğu halde, önceleri yasak olan Türk mûsıkîsini öğretmek için küçük bir bütçe ile (Ankara’dakinin 1/20si) Türk Mûsıkîsi Konservatuarı ancak 1976’da kurulabilmiş, mezunlarına ise öğretmenlik hakkı seneler sonra tanınmıştır. Buna rağmen orta eğitimde hala Türk mûsıkisi öğretimi yasaktır. Diğer sahalardaki kısıtlı tutum burada da belirmiştir. Klâsik müziğimiz meyhanelere düşmüş, gelişmesini sürdürememiştir. Batı müziğini reddeden bünyenin kendi başının çâresine bakmak mecbûriyet, cehalet ve kazanç hırsı ile birleşince günümüzün yoz müziğinin ortaya çıkış sebeplerinden en ciddisiyle karşılaşıyoruz. Her türlü yozlaşmaya rağmen bu tür müzik geniş kitlelerde bir zevk birliğinin devamını göstermektedir.

Bu maddeleri daha da uzatmak mümkün olduğu halde, sözü uzatmamak için burada kesiyoruz. Bunların her biri büyük sosyal problemlerin kaynağıdır. Konunun daha dramatik bir tarafı vardır ki, o da görünüşte serbest bırakılan diğer ilimlerin çalışma sahalarına yapılan müdahaledir.

Mesela Türk dili çalışmalarına, bugün artık hiçbir ilmî tarafının olmadığı anlaşılan “Güneş-dil Teorisi” ile müdahale etmek ve uzun yıllar dil çalışmalarını bu vadide çalışmaya mecbur ederek sekteye uğratmak, bunlardandır. Sonuç bugün içinde bulunduğumuz dil çıkmazıdır. Bilimin rehberliği terk edilerek mefhum anarşisine düşülmüştür. Aynı durum tarih biliminde de yaşanmıştır. Durkheim Teorisini, Freud Teorilerini, Mendel Teorilerini resmî tercihlerle, Türkiye’deki ilmî çalışmalara temel alma mecbûriyeti koymak da bunlardandır. Ve en hakiki mürşit olması gereken ilim, tamamiyle siyâsetin emrinde olmuştur.

Konumuzun diğer yönü ise şehirleşme ve sanayileşme poitikalarındaki aksamalarla ilgilidir. Siyâset adamlarımız yukarıda kısaca anlatılan tercihleri ve bu tercihlerin yeni nesillere benimsetilmesiyle, derece derece Batılı manada şehirli toplum yaratmak niyetindeydiler. Fakat bünyeye uymayan , dolayısıyla hızla dejenere olan, milyonlarca diplomalı ama formasyonsuz nesiller yetiştiren eğitim sistemi, hesaplanamayan hızlı nüfus artışı, programsız sanayileşme ve büyük şehirlerde ortaya çıkan geniş çaplı gecekondulaşma, niyetlerini gerçekleştirmelerini engelledi. Kırsal kesime ise, önceleri gelenek kuvvetle yaşadığı için, daha sonra da oy kaygısı ve yönetimlerdeki gevşeme sebebiyle nüfuz edilememiştir. Bugün köylerin şehirlerdeki gecekondu mahallesinden farkı kalmadığı gibi, gecekondu mahallelerinde de pek çok yönden gelenekleri çözülmüş köy manzaraları hakimdir.

Resmî tercihlerin yerleşmesini sağlamak için gelenekten gelen değerlere çok uzun süre sırt dönüldüğü, geleneğini korumak isteyen kitlelerin harf inkılâbı ve resmî tarih teziyle, kendi kültür kaynaklarından uzaklaştırıldığı göz önüne alınırsa, geleneğini korumak iddiasındaki kitlelerin, nasıl bir kültür yozlaşmasının içine itildiklerini anlamak zor olmaz.

XX. Asrın haberleşme ve eğlence teknolojilerindeki gelişmelerle ileri ülkelerde bile nasıl bir alt kültür, genel bir kitle kültürü meydana geldiği biliniyor. Türkiye’nin bu sürecin dışında kalması düşünülemezdi. Basın-yayın, Radyo televizyon, sinema ve bunların yardımıyla yayılan çeşitli moda cereyanlarının Türk halkı üzerindeki tesirleri küçümsenmeyecek ölçülere ulaşmıştır.

Tabiatıyla bir alt kültür, kitle kültürünün bize mahsus şekli olarak tecelli eden ARABESK olayını, biz sadece müzik sahasına mahsus bir gelişme şeklinde görmediğimizi tekrar belirtmeliyiz. Arabeskleşme, siyaset hayatımızdan, âdâb-ı muâşeret prensiplerine, mimarîden, ticâretten, yayıncılık sahalarına trafik uygulamalarına kadar, hayatımızın her safhasını saran bir kültür yozlaşmasını bir seviye kaybımı anlatmaktadır. Konuya müzik açısından bakma alışkanlığımız, varlığını en çok hissettiren sahanın müzik olmasındandır. Meseleyi sadece müzik sahasında görme eğilimi büyük sosyal yaraların görülmesine, tedavisine mani olmaktadır. Hadise yalnız müzik alanında değil, bütün hayatımızda hakim bir yozlaşma, seviye kaybı şeklinde düşünmeyi gerektiren ölçülerdedir. Türkiye’de ARABESK; önü kesilmiş, yozlaşmaya terk edilmiş gelenek ile felsefesiz ve tutarsız Batılılaşmanın sağlıksız sentezidir.

Beşir Ayvazoğlu’nun dediği gibi, minibüslerdeki çıkartmalarda ifâdesini bulan bedbinlik ve “âlem buysa kral benim” başkaldırısı, yayıncılıkta Beyaz Saray kitapçılığı, üç düğmesi açık ipek gömlekler, hep aynı dengesiz sentezin ifadeleridir.

Kaynağıyla bağları koparılmış geleneklerin yalnızca şekilperestliğe dönüşmesi, sanayileşmeyle birlikte yeni ve düzensiz şehirleşmeye ek olarak medenî hukuk düzenlemelerinin ortaya çıkardığı küçük aile tipi ve insanların yalnızlaşmaları; sosyal dayanışmanın zayıflamasına karşılık devletin sosyal güvenlik tedbirlerinin de ilkellikten kurtulmaması sonunda kütlelerin kaderlerine terk edilmesi… ise mevzuun sosyal yönünü teşkil etmektedir. Bu konudaki acı örnekleri binlere ulaştırmak mümkündür.

Dolayısıyla “yalnız” insanlar, bir takım hastalıklı cemaatleşmelere gitmek zorunda kalırlar. Büyük şehirlerin kenar semtlerindeki hemşehri grupları, kapatılan tekkelerin bıraktığı manevî terbiye boşluğunu doldurmaya çalışan tutucu dinî gruplar, futbol takımları etrafında oluşan basit bir taraftarlık motifi ile kendine muhit bulma arayışları… bu türden cemaatleşmelerdir; ki, bu topluluklar her türlü basitliği kabullenebilecek, sanat ve kültürün bütün cinsleriyle bağları iyice zayıflamış gruplardır.

İşte bizdeki tecellisi arabesk olan kitle kültürü bunlara hitap etmektedir. Devamlılığı ise genellikle bu büyük pazarı değerlendirmek isteyen açıkgöz siyâset adamlarının marifetiyle sağlanmaktadır. Çünkü bu tür toplulukların sevk ve idaresi kolay olduğu gibi, her türlü tüketim talepleri azdırıldığı için de ideal pazar niteliği taşımaktadırlar.

Şimdi buyurun beraberce hal çaresi düşünelim. Resmî politikaları büyük ölçüde devam eden devletimize mi bakalım? Sosyal bir yara haline gelen yozlaşmayı mı ıslah edelim? Aslî kültürümüzü mü çağa hitap eder formlara ulaştıralım? Menfaat kaynağı elinden alınacak bazı iş çevreleri ve basınla mı mücadele edelim?

Hangi karşı tekliflerle ve metodla?





Tasavvufun Edebiyâtı Hikmetin Güncelliği

Bahaddin Ögel, İbrâhim Kafesoğlu… türü tarihçilerin At’a dünyanın tarihini değiştiren bir unsur gözüyle bakışları sadece atın getirdiği sürat ve güç ile elde edilen stratejik ve siyâsî üstünlükten ibaret değildir. Bir de üzerinde durulmayan ama çok önemli bir cephesi daha vardır: At’a dayalı sosyo-ekonomik sistem, sınıflaşmaya izin vermediği için atlı kavimler adâlet kavramından ürkmemişlerdir. Toplumsal sistemde hukuk önündeki eşit muamele görme uygulaması uzun asırlar zarfında gelenekleşmiş, onun için de Türk Töresi’nin ana ilkesi adâlet (:Könilik)olmuştur.

İşte Türk-İslâm tasavvuf anlayışı bu sosyo-ekonomik modelin verdiği rahatlıkla halka Hak muamelesi yapabilmiştir. Buradaki halk -Vahdet-i Vücutcu inanışa göre- Hak’tır. Tarım toplumu mistiklerinin sınıflı yapının egemenleriyle çatışmamak uğruna, öğretilerini asgarî seviyeden de olsa koruyabilmek adına Sezar’la Tanrı’yı ayrı ayrı ve denk kuvvetler olarak kabul edişlerine mukabil, Yunus’un tabiriyle; “Bir karıncaya dahi ulu nazar atfeden” Türk sûfîleri sınıfsız yapının imkânını kullanmaktaydılar. Avnî’nin (Fatih Sultan Mehmet) “Bir şâha kulam kim, cihan âna gedâdır” yahut “Bir şâha kulum ki, kulu sultân-ı cihândır” gibi örneklerin sayısını çoğaltmak mümkündür.

Aslında konunun şer’î ve îtikâdî alandaki ilk meşrûiyet ifâdelerini daha X. yüzyılda İmam Maturîdî’ye kadar götürmek gerekir. Meşhur zat-sıfat tartışmalarındaki Maturîdî formül, Zat ve sıfatı birbirinden ne ayrı ne de gayrı görmekteydi. Sıfat varlık âlemidir. Varlık olmadan Hakkı bilmek, Hak olmadan varlığa gelmek söz konusu bile edilemezdi.

Hikmet bizzat tecellinin içinde olmak ve canda aranmak (cân içre cân!) gerek. Tarih bir varlık alanı değildir. Daha açık söyleyelim. Şimdide bulunmayan bir tarih var değildir. Tarih tecellinin hikâyesidir vahdet-i vücut açısından. Geçmişi şimdide birlemeyen tevhid noksandır. Hazret-i Mevlânâ’nın “Bu gün yeni bir gündür, yeni bir söz söylemek gerek” deyişini bir zekâ fantazisi zannetmek hikmete dokunmamış olmaktır. Bugünün dışında bir gerçeklik yoktur ki hikmeti orada arayalım! Hazret-i Peygamber’e “izinin tozu” olacak derecede saygılı bir Mevlânâ’nın “Bugünün Ahmed-i muhdarı benim, çadırımı sahraya kurdum” nidasını yükseltmesi şimdideki hikmetten söz edişi dolayısıyladır. Yoksa o ifadede bir nübüvvet iddiası aranamaz, aranmamıştır da. Belki XIII. yüzyıl insanı günümüzdekinden daha ârifti. Anlamanın bir yaratma, yaratmanın da bir güven ve cesâret işi olduğunu bizden daha iyi biliyordu.





Table of Contents

Üst Müessese

Töre

Ahşab ve San’at

Muhabbetin İçtimâîleşmesi veyâ Töre ile Türk Olmak

Eşyaya Dost muyuz?

Neden “Türk Münevverinin Müşterek Fikir ve Îman Zemîni” ?”

Niçin “21. Asrın Eşiğinde Türkiye”?

Ufkumuzda Doğum Sancıları

Artık Çelişkiler Çözülsün!

Kimlik, Kişilik, Ontik Kimlikler ve Türkiye

Türk Münevverinin Müşterek Fikir ve Îman Zemini

Bahçe Konuşmaları – Malkoçoğlu Olmazsa Keloğlan!

Kendi Misyonumuzdan Korkmayalım

Nevâ’nın Esrârı

Ruh Ufuklarımızın Fatihi Olarak Yahya Kemal!

Türk Kültürünün Hâl-i Hazır Durumu, Potansiyel ve İlâve Edilebilir Gücü, İmkân ve Kabiliyetleri

Türk İllerinde Türk Hasreti

Tayyip Erdoğan’ın Ontolojisi

Bir Muhasebe Denemesi

Dünyada ve Türkiye’de Kitle Kültürü

Korku Ve Riya

Fark’tan Düşünce’ye

Dev Tohumu Veya Divânü Lugâti’t-Türk

Tarihle Oynamak Gelecekle Oynamaktır

Bir Kurucu Akıl Olarak Yahyâ Kemal

Toplumsal Akıl ve Millet

Ailede Kültür İntikâli

Hizmetsiz İbâdet , İbâdetsiz Hizmet..!

Kültürümüzün Uç Beyi

Yesevî’den Günümüze Türk Düşüncesi Etkinlikleri ”Yahyâ Kemal Düşüncesi”

Hayattaki Değişime Uygun Çalışacak Bir ”İstanbul Enstitüsü” Kurmak

Türkiye’deki Parlemento,Demokrasi ve Basın Hakkında

İlâhî Kös

Türk Kültürünün Omurgası ve Cumhûriyet

Sıkılmalı mı, Düşünmeli mi ?

Yabancı Bir Mûsıkîşinas : ” Wouter Swets” İle Mülâkat

Devam ve Beka Sırrı

Türk Anlama ve İnanma Modeline Dair

Şimdinin ve Tarihin Felsefesi Üzerine

Resmî Tercihlerle Sosyal Gerçeklerimizin Çelişkisinden Doğan Sonuç: Arabesk!

Tasavvufun Edebiyâtı Hikmetin Güncelliği





