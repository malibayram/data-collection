Ebubekir Eroğlu



ŞAHİTSİZ VAKİTLER





Ebubekir Eroğlu

Ebubekir Eroğlu 1950’de Malatya’da doğdu. İstanbul Üniversitesi Hukuk Fakültesini bitirdi. 1970’li yıllarda şiir yazmaya başladı. Kamu görevlisi olarak çalıştı. Bir gazetede haftalık deneme yazıları yazdı. Eroğlu’nun ilk şiirlerinde çağımıza özgü bir tedirginlik, romantik bir çizgide belirginleşir.

Ebubekir Eroğlu, şiirleri, şiir üstüne yazılarıyla olduğu kadar, Yönelişler (1981-85 arasında 43 sayı) dergisiyle de şiir atmosferinin canlı ve belirgin tutulması yolunda önemli çabası olmuş bir şairdir.

Eserleri: Kuşluk Saatleri (1974), Kayıpların Şarkısı (1984) ve Yirmidört Şiir (1991) isimli şiir kitaplarının yanı sıra, Sezai Karakoç’un Şiiri (1981) üzerine önemli bir incelemesi, Yenileme Bilinci (1988), Sevap Defteri (1992), Modern Türk Şiirinin Doğası (1993), Sabit ve Değişken (1994), Muğlak Ölçekli Harita (1997), Kelimeler Çınladıkça (1997) isimli deneme ve inceleme kitapları var.

Ebubekir Eroğlu gerek şiirlerinde gerekse deneme yazılarında insanı ve hayatı sorgular hep: İnsanın bu dünya içindeki yerini. Bir romantiktir...





Ebubekir Eroğlu’nun

YKY’deki öteki kitabı:

Modern Türk Şiirinin Doğası (1993)





Şiir

Şahitsiz Vakitler / Ebubekir Eroğlu

Kapak Tasarımı

Faruk Ulay-Kaan Savul

Tüm yayın hakları saklıdır.

Tanıtım için yapılacak kısa alıntılar dışında

yayıncının yazılı izni olmaksızın

hiçbir yolla çoğaltılamaz.

Yapı Kredi Kültür Sanat Yayıncılık Ticaret ve Sanayi A.Ş.

Yapı Kredi Plaza E Blok Manolya Sokak 1. Levent 80620 İstanbul

Telefon: (0 212) 280 65 55 (pbx) Faks: (0 212) 279 59 64

http://www.ykykultur.com.tr





FERAGAT


terketmek için de güç gerek

dalından ilk ve son kez ayrılmak için

bayıltan olgunluğuyla bir meyvenin

ihtiyaç duyduğu kadar olsa bile



zayıflığı çağırınca bedenin

bir takati, içten dışa gelişen

terkediştir çünkü dönüşen

yeniden yüklenmeye



akşam omuzdan aşağı bastırarak

çökertmeye kalkıştığı günlerde

bir fırtına çıkmadı mı yol açmadı mı

“bana göre değil” dediğin gece



serazat derdi gözucuyla bakanlar

tezcanlılığa yakıştırarak her hafifliği

ordan oraya atlamayı boşvermişlik sanırlar

çok görürlerdi bir ara dinlenmeyi



yük çağırılmaz kendiliğinden gelir

ne ayrılık boşveriştir ne inziva

ilk fırsatta dönmeyi düşünürken

yüklenmek ne ister feragat ne sorma bana





zamanı pay ederken serazat adımlara

geçmişinden sıyrılmış bağlarını bırakmış

biri karşılar ağırlardı beni

hiçbir şeyi hafife almayan ama aslında

birden çıkagelmiş ve çağırmış gibi



yüklenmek mi feragat mi

güç isteyen hangisi

yükü ölçerek mi bilmem

çözerek mi yetersizliği



yine de besbelli feragatin

tatmadığım bir takat istediği





MESAFE


belki de biz bir şey yapamadık



salıyor hâlâ gölgesini

yol diye içine düşülmüş dolambaçlar

yere sağlam bastığımız gün

uyku yenildi diye düşünür

bir hayat kaldığına kuvvetle inanırken

atılmak için can atan ayaklara

“dur” diyen bir his aniden fırlıyorsa

zaptedecek kim vardır

gevşedikçe ele gelen

gerildikçe kaçan sicimi



ilk günkü gibi duruyor koyuluğu

ben varsam ışık da var diyen gölgenin

ama ölüm bekliyor dört dörtlük tedaviyi

niyetle netice arasında

vaktiyle bulduğumuz gibi



gel bir nefes al kardeş fazla dert etme

biz ölmeden bu mum erir tükenir diye



binlerce yıl önceki

ince ışığıyla yarılan

bugün lastik yuvarlağa sarılan

bir pedala büzülen mesafeye karşılık

bize kalmış olsa da yeter

yalnız doğduğu yeri doyuran

dıştan bakınca kamçılayan

içten nabız gibi atan mesafe fikri



“basılmamış yolları budur” deyip ormanın

geçerken patinaj yapıyor artık

sükûtuna razı olarak

çekilmiş okyanus kıyılarının

oluk oluk taliplileri



bir nefes al kardeş fazla dert etme

biz ölmeden bu mum erir tükenir diye





daha şekillenmeden dillenmeden biz

kimi cezbetti seslediyse

geceye kadar kıpkızıl fecri

fecre kadar geceyi getirenin

sık dallar arasındaki titrek ışığı

fer verdi yeni bir dil verdi de

varlığı hatırası özlemiyle

yola baş koyan göz kestiren

arzunun mumu alev aldı



ince ışığıyla yarıldı gölge

bir nefes al kardeş gel artık

biz ölmeden eriyip tükenecek

bu mum diye dert etme





BİR KİLİT BİR ANAHTAR


şahitsiz vakitlerde

inşirahıyla geldi de kalbin

bir anahtar koydu önüme

bakir soruların senin



farkedince içine girdiğini

belasını bulmamış bir hercümercin

“bu nasıl meclis” dediydin hani

“umurlarında değil sözün mahremliği

yürekten gelmeyen sorular; paslı kilit

bir ses diyor ki: Ya hu çek git”



şöyle bir baktıydın yakası yırtılmış ağızlara

kederle döndüydün oradan oraya

mahrem söze bir yer bulmaya





açık ettiklerin senin bir soru bugün

perdeler ardında gördüğün

bekâreti eksilmez cevabı verilmekle

yarışı sürdürse de farfara ağızlar

onlar kilit dese bende anahtar

yok edemez onu bu dizginsiz hengâme



“zaten cevabıyla birlikte mayası tutar

değdiği her yüreği sarsarak doğar

bir soru” dediydin “içten ve hakikiyse”



tat veren hışırtısıyla geldi

otlara sürünerek geçen bir derenin

bazan kilit oldu bazan anahtar

bakir soruların senin





DUVARIN YIPRANIŞI


günü eriyip gidiyor deriz

ısmarlama hayata dalanların

bir gün acımayla bir gün “o işte öyle”

diyen teslimiyetle

uzağını yeğleyip vasıf koymanın

birinden biri anlar diye bekleriz

kalabalık el etek çektiğinde

benzetir de birini ötekine

böyle böyle anlam veririz

yıpranışına sahipsiz bir duvarın



perişanlık her yanı sarmadan önce

ölüme çattığı da var oysa hayatın

benzemez bir duvarın

sahipsizliğine

o sahipsizlik ki tamama erdiğinde

sönüşüdür beka kabarmasının

kudret edinir oysa hayat bir yandan erise de

aldığıyla aradığıyla terkettiğiyle



yitiği bulduğundan çok olmalı insanın

ki sonu gelmiyor aramanın





yönelmek için kimin cesareti var

koruyucu duvarlar

rüzgâr darbeleriyle kemirilirken

ayak değmedik ülkeye girilmedik şekle

bir kez olsun duyulmamış kelimeye

sessizliğin içini boşaltır anlamını kovarken

pazara doluşan anlamsız gürültüler



hangi dil tatmadığına göz koyar



bir yürek

hangi istek hangi cesaretle

ermediği şeyi arar





DUVARIN İKİ YAKASI


1

fani varlık halinde görünmeden biz

önce de ölüm vardı



söylemeye kimin dili varır

beklemeden karşılanmayı

bugün de kamçılayan güçlü kılan

her ihtiyaç gibi bizi

uzaktan kollayışla sınadığını



görüntüsü kulağa seslenen

bir pençe orman ıssızlığında

işiteni olmayan bağırışlarda

bazan gemiden atlayış ummanında

göreni görünmeyen

gösterdi iki yakasıyla sınırı





hayatın ona denk dünya kadar

hiçlik de denilen bugün

ârâfı terke yöneldiği sınırda

titreyip durdu da terazisi

eceliyle söyleşen varsa anlar dilini

biri dıştan gelen biri içten yükselen

iki ateş arasında

yüreğin şüphesi tedirginliği

ama keskin erimez vazgeçmezliği

ısrarı kaldı

ulaşmak için başka bir hayata



buraya kadar sarıp sarmaladı

ölümsüzlüğü ve kökündeki hayatı





2

bir kez uçan kuş

tuzağı ve kafesi varsın unutsun

hayat sahibi kimse tatmamış olsun

geçip gitmiş olanlardır uyaran

ölümsüz olanın nektarıyla

gelip geçmekte olanları





ARZU


imrendiğimi düşünüp kınıyorsunuz

başı taş ve yosun tuttuğu halde

gümüşten bir ip gibi akan dereye



sadece bir kez görmüş gibiyim

hâlâ berraklık ve bereket bulacağım

dönebilsem çıktığı yere



can taşıyor desem mazurum

ışığa cevap olan yosunun

bakarak şahitliğine



hiçbir yere ulaşmaz diye şaşıyorsunuz

ısrarla ince izini sürdüğüm

bir nefeslik buharıyla şu dere



kalamam gideceğim

hiçbir zaman varamaz deseniz de

ilk görüşte vaadettiğine





BESLENME


orman görüntülerle besledi bizi

aşmak üzereyken bir tepeyi

bazan yarı ışıklı korku dolu

bazan yapışkan ama uçucu

tahminleri yıkışı tahminlerin

yetti

başımızı dik tutmaya göğsümüzü pek

menzillere işaret oldu

parıltısı vaadkâr sürprizlerin



yorgun olmak dert değil artık

sabahları aradan sızan aydınlık

öğlenleri nemli kuytular

besledi de tahmin ve sürprizleri

bizden yana birbiriyle yarışır gibi





rüya verdi de uyku verdiği kadar

evvelce geçip gidenlerin izleri

bize kuvvet olan bir şekle girdi

zırhımızdır bir kez ele girip de

düşmeyen kalemizdir artık



geceden tat taşıyan taşıran gündüz gözüyle

“gökteki yıldızın biri benimdir biri benimdir” diye



ayrılığı kavuşmayla bağdaştıran

türküdeki yalnızlık



görünüşe kalsa bel bağlamıştık

levh’ür resme papamundaya atıflarla

tepede durarak uzun uzun

harita okuyuşuna senin hesaplar yapışına



gerçekteyse dostum (sence değil mi)



denizin serbestçe yol verdiği

mesafe aşan dalgalar gibi

uyanık bırakan oynak rüzgârın

sarsılmaz güvenine dayandık





bir yamaçta kuru derelere rastladık

yalnız otların ve fidanların kökleri nemli

kavrulayazmıştık susuzluk ve yoksulluk derdiyle

serdiler hafızalarında kalan son gölgeyi

onlar da eksik etmedi iyiliğini

güneşin dik geldiği yerde

oturup kenarına çıkınlar açtık



geçip giderken biteviye

kılavuzluğunu sağladın ya yeter canyoldaşım



uzakken uzaklığıyla ürkü veren

yaklaştıkça heybeti artan yaklaşırken

büyük dalgaların açtığı engin vadide

yürekte ışıyan küçük kıpırdanışların





hazinesi dopdolu hayat ormanında

bağlılık müstağni kıldı yokluk mülküne daldım

vermekle kaybetmeyeceğiniz şeyi aldım

allahın otağ kurduğu virane gönül sahipleri

geçip giderken biteviye

açlığıma iyi gelir diye

kovansız arıların doğal verimi gibi

dökülüp saçılmış mirasınıza bakarak

gerçi “yoksulluk ne ki” dersiniz “ölümden öte”

bir zamanlar yaşıtım olan ama ulu ama uzak

izleriyle ruh akrabalarım





MOLA YERİNDE


1

bir ırmağı tutarak geldim buraya

az kalsın dilim sürçecek

“dik” diyecektim öyle yorucu

adım attığım halde aktığı yöne doğru



ne düz diyebilirdim ne pürüzsüz

ne söz verebilirdim rahat bir yolculuğa

“siz kalın” dediysem daha orada

içim elvermediyse bundandır çağırmaya





2

şafağın atışıyla damlayan herkes

çok geçmeden tanıyor birbirini

bir hengâme bile varken hesapta

yüzler aydınlatıyor yüzleri



yola yorgunluğa sıra gelmeden

şecere okumaya gerek görmeden

– sen ha!

– demek burada!

– ya hu sen de mi?

sürprizler ışıtıyor mola yerini

enisonu kaybettirmez dostum



bu yol bu yorgunluk bu reca

başta bulan hiç kimseyi

kayıp hanesinde komaz sonunda

sürdüğünce aklına ne güç ne çelimsizlik gelenin

silinmeye yüz tutmuş izlerini





GİRDAP


1

girdabın köpüğü tutar insanı

volkanın lavı

gitmekle kalmak arasında

dünyayı nisyana yollamışken

bir emir etkisiyle öğütler

biraz daha orda durmayı

kafadan kovmakla kovmamak arasında



diyelim lav uzaktadır

çaresi içindedir ama girdabın

çözemezsin bağlarını

mekânca uzaklıkta ısrarlıyken

hem çeker hem davet eder bakakalmayı

kalmak kurtulma düşünü besler

boşluk doğurur düşünmek uzaklaşmayı





2

imkânsız oluşu değil mi

bağlayıp bırakmayan bizi

mutsuz birini mutlu yapacak ne varsa

dokusu gevşemiş şu hayhuy arasında



mümkünler sıradandır

kolayına ne gelse ona kapılır

girdabın öyle bir yanı var ki

meydan okur sıradanlığa



imkânsızın çekiciliği

araya aşılmaz mesafe gerdi

hem lava benzer hem girdaba

yalnız büyüsü yeter oyalanmaya





BİR VAKİT GÖLGEDE


bir vakit gölgede uzanıyorum

sanırlar ki bunda bir heves buluyorum



yorgun beden dinçlikle oynaşınca

bekanın köpüğü kabarıyor da



varlıkların zarfı hafifçe yırtılıyor

hâlâ adı konmamış duygular uyanıyor



hükmettikçe görüntü şöylece göz atışıma

dönüşüyor o nazar saygı dolu bakışa



zarfı yırtan her şeyi demlenmiş buluyorum

gölgesinde bir vakit uzanıyorum





KÖKLERİN ÇAĞRISI


üçü de oturmuştu öğle sıcağında

asmalı bir çardağın altında



biri dinlenmek üzere gelmişti

dinçliğe çalıyordu gücünün tükenişi

iş yapmış olmanın doygunluğuyla



vaktin ölüşü diriltiyordu ötekileri



“boşuna dikmiş olmayasın

elindeki körpe fidanı” dedi öteki



ardından ne gelecek diye baktı ilki



“yağmur aklı estiğince iniyor artık

bahar nerdeyse hep gecikiyor

akla gelir miydi görülmüş şey mi

şaşırdılar sanki vakitlerini



her yıl şuraya konan kuşlar

ses vermeden geçip gidiyor

kuruyup göçtü de barınakları

unuttular bize uğramayı”





“çağıracaktır” dedi ilki

onlardan çok bizim için

çağırılmadan geleceği düşünülen

tayin edilmiş vakitleri”



“kısa keseyim” dedi öteki

“boşuna dikmiş olmayasın diyecektim

elindeki taze fidanı

çorak bir yerdir burası”



“doğuran da o ya niyetimi

uykularımdan eden” dedi ilki

“çölleşme toprağı kemirirken

ve bize gereken cesareti

eritip tüketmeye kalkarken

uzaktan işaret etti

gündüzleri kamçılayan geceleri dürten

kimseyi tedirgin etmeden

gizlice verilen bir öğüt gibi”





(üçüncüsü külü dökülsün diye

sigarasına parmağıyla vururken

konuşma sırası kime gelmişse

o yana bir bakış atmakla yetindi



ona sözden ne sıra ne yankı geldi)

“

“ “





toprağın dayandığı bir şey mi vardır

yoksa kapıp koyuverir mi kendini

gençlik günlerimizin bizim

dizginsiz esini gibi



içten diri dıştan uysal fidanın

kavrar köklerini koynuna alır

derininden kabarcıklar çıkarır

uzatıp uçlarına yardım elini



kurumuş çölleşmiş görünse de

elin ermediği gözün görmediği yerlerde

abıhayattan olma feyze çağırır

umuttan el çekmişleri





ışığı nisyana isyan eden

bir his parlarsa içinde etraf karardı diye

dalgalar kabarır benliğin öz evinde

izahsız bir güç doğar şaşırtır

hayretlere boğar yorgun yüreğin

“tükendim artık” dediği yerde



tükeniş ne ki bir yürek için

tazeleniş kapısı sarsılmayan güvenin

dalganın ışığın ve oynak her şeyin

bağrında dirilmesiyle





GÖRÜCÜ


yalnızca bir kez gördüğüm bir şey var

düşte mi çıplak gözle mi

yerini bile unuttum şimdi

geçip giden onca zamana rağmen

öylesine güçlü çıktı ki

öteki tarafa çekti beni



eskiler gönül gözü derdi

az kişi mi dirsek çürüttü çileye girdi

bir kez elde etmek için onu

sonra da kapandığına şahit olmasın diye

unutmaya çalışıp gördüklerini

az kişi mi örttü kötülükleri





derken

çıplak göze övgü dönemi geldi

herkeste bir çifti var ya

yüce değil kimseninki

ona çarpan her şey meşhudum değil

aynı gölge aynı ışık altında

aynı parlaklıkta kötüsü ve iyisi

çok şeyi gördüm ben de herkes gibi

eksik kalanlar için kameralar yetişti



göz hiç devreden çıkmadı gerçekte

eskilerin gördüğüne gösterdiğine

kameraların kaydettiğine

kendine has gizli bir yolla yansıyan

bir şey görünüyor yine de

renk dönüşümüyle resimlerde

ressamların ışık zevkinde

yalan olmasın diye titriyorum

benziyor eskilerin dediğine





İMA


özü açık kalblilik olan ne varsa

önümdeki boşluğu ona terkettim

bir bakışıyla ben arasında

taht kuran mesafeyi

aldım kapalı yerlere serdim

teklifsiz yakınlık ve dostlukla

orada bildiğince geziyor şimdi

gözün yüz çevirdiği şeylere inat

örtüler altındadır güzelliği



şöylece bir geçip giderken

görme fırsatını geri çeviren

çevrilmiş bakışaysa hükmeden ima

tahmin eder olmayıp bilerek

kulaktan duymuş olmayıp görerek

avlanmış olmayıp yetiştirerek

apaçık bir şeyi gizler aslında

açık kalbliliğin onsuz edemediği

örtüsü altında duran her şeyi



çocukken afacanlıkla tanırdım

görüşüme engeller koyan dünyayı

dediğine göre bilgi ondaydı

boş gurur da

o beni anlar geçinir

çıplak bir hakikati yollardı bana

ben onu ne iyi anlardım



sıçrayıp duran imasıyla

yüreğini de açardı bana

üstelik herkesin arasında

herkese yaptığından fazla





BAHARIN SESSİZ SİRENİ


kış emzirdi meyvelerin

günü gelince hayat dalgasıyla kabarıp

güz gelince renk attığı yerleri



geldi karların eridiği zaman

emdiği halde baharın nektarından

içten saltanat kurup dıştan zevale dönen

hatırasıyla yakın geçmişinin

nasiplendiği kimyasına girdiği

her gün bir şekle giren armağan

göğe saldığı parıltı toprağa yumuşama

ve içe doğuş halinde yaydığı ümitlerin

süzerek ilham ettiği gibi

kış emzirdi

tazeliği özleyen buruşmuş kabukları

adını çok az kişinin bildiği bitkileri

ve varlıkların ivazsız beklentisini

emzirerek besledi kış





soğuğuyla dıştan bakışla

her canlıya başka sığınak aratan

ama güvenli ama beyaz yorganı altında

ürperti vererek uçuk bakışlara

kış emzirdi

değip geçen her gözün okşamasıyla

çok kişinin durup kaldığı renk tonlarında

tek yaprakla varolan gövertileri



o mevsim sütünü usul usul

bir sızıntı kıvamında sağdı da

bize selam veren eski bir komşu oldu

yuvasız bulutların gri yorganında

ısındı gök gürültüsü günbegün

daha işitilmeden açığa vermeden

cana yakın

bir evcil hayvanın yaptığı gibi

yaklaştı yerleri okşayarak

okşadığı yere armağanlar koyarak

toprak için tohum için gül için

getirdi sessiz sirenini baharın

aynı habere kulak verdiği her canlının

güne doğru fırtınalar birikti



ne el değmedik orman deseniz yeter anlatmaya

ne sonsuz renk cümbüşü doğanın

her canlı bir kez daha burada

kristal olup ışıyor özsuyuyla

arkalıyor onu birikmiş fırtınanın

heybet kapısı olan sakin azameti

yumuşayan yalnız toprak değil yalnız ağaç

yalnız dal değil

dinledikçe baharın sessiz sirenini

kıpırdıyor çelimsiz sandığımız çimenler

isa nefesi değmiş gibi





CESARET


yenilmek mesele değil

ilham eder bir daha denemeyi

balta yemiş bir ağacın

sürgün vermesi gibi



emek yüzüstü ve herşey ortadaysa

ortada bir şey yok demektir

ve olacağı da onlar için

varsa buna sevineni



tekrar yöneliyoruz imkânsızın gününe

yok kimsenin çünkü zaferi

mümkünlere bakıp değer mi deme

arzuyla dengeliyoruz vazgeçişi

BÂBIÂLİ’NİN ÜÇ DÖNEMİ

bir zamanlar ben de

dolanıp durdum bâbıâlide

sağlı sollu acemi rüzgârların

hedefsiz kasırgaya dönüşmesiyle

titrek ışığını korumaya çalışan

birkaç mum kalmıştı birkaç köşede

yıpranmış saçakları

ve bakımsız dış duvarlarıyla

tarih kokan gazete binalarının

çekip gitme vaktiymiş meğer

uzak yerlerdeki kalelerine

bâbıâli bir hayaldi gerçekte

büyük gerçekler pişiyorken

küçük gerçekler ezip geçtiği halde

büyük düşlerin

serpilip gittiği keyfince

küçük dergilerin mahzenlerinde

cağaloğlu ve bayazıt kahvelerinde

demir atayım dedim

kimbilir kaçıncı kere

göçtü göçecek bâbıâli

bir kere daha bitti tükendi

denildiği günlerde





azameti büsbütün yoktu diyemem

hiç olmasa hayalimizde

bab-ı humayundan

bab-üsselama uzanan bahçede

bağdat gibi hicaz gibi

trablusgarp gibi uzak illerden

yenilir yutulur haberlerle gelen

ulaklar koşuştururken

mektupçuların telaşı vardı

gerçek bâbıâlide

ser çıkar sır çıkmazdı kolay kolay

sefirlerin yeni bilgilerle geldiği

vüzeranın ümeranın

divan üyeleri ve bilcümle küberanın

ayrıntıyla çizilmiş bir tertip gereğince

sıra sıra dizildiği saray içinde

bilmediğimiz bir azamet saklı kalırdı

yakın mahallelerdeyse

paşa konaklarından köşklerden

sızacak bir haber beklenirdi

şerbetçi dükkânlarıyla kahvelerde

napolyon mısır’a girmeden önce





sonra bürokrasinin

dışa doğru dillenişi

içinden çıkılmaz devlet işi

kollu ve çarklı makineler

yoğurmaktayken

bir batıp bir çıkan gazeteleri

bâbıâli bürokrasisinin

kısa süren parlak dönemi geldi

enderun-ı humayundan yetişen

ya ilk fırsatta bir gazete kurdu

ya da geçti başına bir gazetenin

buldu yolunu verip veriştirmenin

muhbir suavi basiret ali

devir vakit tercüman

bâbıâli baskını çırağan hamlesi

bâbıâli artık matbuat âlemiydi

ince fikirler de elbet

artık orada yeşerecekti

müteverrim kızlar alırken

şiirde yaşlanmayan tazelerin yerini

bozgun günlerinde teselli edemezdi

kimseyi boğaz’ın güzelliği





bindokuzyüzlerin son çeyreğinde

ahşap evlerden çıkarak gelen

taşrayı buralara getiren

titrek bir aleve dokunabilen

bunu bir şans sayıyordu

söndürülmüş birer mum ellerinde

kıvılcım ateşi arıyordu

kavurucu yangın yerinde

hikâyesi akla ziyan

“taş atan bizden attıran bizden değil”

modası çıkmıştı bir de

bâbıâli artık

bâbıâliden başka herşeydi

simgeleri birer birer göçerken

bir hercümerce tanıklık etti

peşinden sürükledi yücelikleri

her konu orda başladı orda bitmedi

merakı eksilmeyen bense

biterken bizi de bitirmeyen

ardında bir şey var dedirten

bitişlerin düştüm peşine

postu serdim

hayâlde mekân tutan bâbıâliye





shakespeare

“dünya bir sahnedir” demiş

“erkek ve kadın biri çıkar biri girer”

görünürken orada hayat ve kader

x-pirin oyununda rol kabul edemezdim

çok teklif aldım kapıyı yeğledim

benim oyunum benim gerçeğim





BULUŞMA


bu toprağı boş kalır sanma

eksilmez arzuyla iz sürenlerin

kimi gitti kimi gelecek



yol bilmese yordam bilmese

saf yürekle kapıya erenlerin

kimi gitti kimi gelecek



yerleşip otele pencereden bakınca

gördüğünden irkilenlerin

kimi gitti kimi gelecek



işaretler karışmış diye burada

bakışıyla aynayı silenlerin

kimi gitti kimi gelecek



tanışıp mahşeri karmaşayla

bugünden sarsılan yüreklerin

kimi gitti kimi gelecek





özetlenip menkıbesi yazılsa

koca bir destana dönenlerin

kimi gitti kimi gelecek



ister oku adını ister okuma

bir kere kayda girenlerin

kimi gitti kimi gelecek



ya sayısı dersen bir şey diyemem

hafızada sayısız yer edenlerin

kimi gitti kimi gelecek





