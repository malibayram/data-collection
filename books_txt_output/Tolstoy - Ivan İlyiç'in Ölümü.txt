Bu tercümenin her türlü basım ve yayım hakları Millî Eğitim Bakanlığına aittir. Bakanlığın müsaadesi alınmadıkça bu tercümenin, metni tamamen, kısmen veya değiştirilerek alınamaz.





L. TOLSTOY





İVAN İLYİÇ'İN ÖLÜMÜ





Bu eseri Nihal Yalaza TALUY dilimize çevirmiştir.





İSTANBUL 1963 - MİLLİ EĞİTİM BASIMEVİ





İVAN İLYİÇ'İN ÖLÜMÜ





İVAN İLYİÇ'İN ÖLÜMÜ

I

Mahkeme üyeleriyle savcı, büyük adalet sarayında, İvan Yegoroviç Şebek'in odasında toplanmışlardı. Melvinskiler davasının oturum aralığı idi.

Söz, meşhur Krasov davasına geldi. Fedor Vasilyeviç, mahkemenin bu davada yetkisizli­ğini ispat ederken heyecanlanmıştı. İvan Yego­roviç düşüncesinden vazgeçmiyordu. Piotr İvanoviç ise, daha baştan tartışmaya katılmadığı için ilgilenmiyor, yeni getirilen "Vedomosti" gazetesini gözden geçiriyordu.

— Baylar, dedi. İvan İlyiç ölmüş.

— Sahi mi?

— İşte; okuyun.

Taze taze mürekkep kokan gazeteyi Fedor Vasilyeviç'e uzattı.

Siyah bir çerçeve içinde şunlar yazılıydı: "Praskovya Fedorovna Golovina sevgili kocası mahkeme üyesi İvan İlyiç Golovin'in 4 Şubat 1882 yılında öldüğünü derin bir acıyla akraba ve ahbaplarına bildirir. Cenaze töreni cuma gü­nü öğleden sonra saat birde yapılacaktır."

İvan İlyiç, orada toplanmış olanların mes­lektaşıydı. Herkes severdi onu. Birkaç hafta­dır hastaydı. Hastalığın şifasız olduğu söyleni­yordu. Görevinden ayrılmamıştı. Ama ölmesi ihtimali göz önünde tutularak daha şimdiden yerine Alekseyev'in; Alekseyev'in yerine de ya Vinnikov'un ya da Ştabel'in atanması tasarla­nıyordu. Bunun için İvan İlyiç'in ölümünü duyduktan sonra odada oturanların ilk düşünceleri, bu ölümün bizzat üyelerin veya ahbapların be­cayişleri yahut terfileri üzerinde ne gibi etkiler yapacağı oldu.

Fedor Vasilyeviç: "Şimdi yüzde yüz Ştabel'­in ya da Vinnikov'un yerine geçerim artık. Bu­nu bana çoktan vaat etmişlerdi. Maaşımdan baş­ka 800 ruble zam alacağım..." diye düşündü.

Piotr İvanoviç şunları düşünüyordu: "Kay­nımın Kaluga'dan bir başka yere kaldırılması için teşebbüslere girişmeli. Karım çok memnun olur. Bundan sonra, soyuna bir şey yapmıyorum diye sızlanmaz artık..."

Piotr İvanoviç:

— Zaten ben onun kalkamayacağını tah­min etmiştim, dedi. Yazık!

— Hastalığı neydi?

— Doktorlar teşhis edemediler. Daha doğ­rusu koydukları teşhisler başka başka idi. Onu son görüşümde iyileşeceğini sanmıştım.

— Ben de ona ta bayramdan beri gitmedim. Ha bugün ha yarın derken...

— Varlıklı mıydı?

— Karısının ufak bir serveti varmış galiba ama önemsiz bir şey.

— Evet. Doğrusu gitmek gerekiyor... Pek de uzakta oturuyorlar.

— Size uzak. Zaten size herkes uzak...

Piotr İvanoviç Şebek'e bakarak gülümse­di.

— Hâlâ nehrin karşı yakasında oturuşumu affedemiyor! dedi.

Üyeler şehirdeki mesafelerin uzaklığını ko­nuşmaya başladılar ve mahkeme salonuna geç­tiler.

Bu ölüm herkeste, görevlerde yapılması ihtimali olan değişikliklerle ilgili düşüncelerden başka, yakın bir ahbabın ölümünü duyanlarda olduğu gibi, ölenin kendileri değil de başkası olmasından ötürü bir sevinç uyandırmıştı.

Herkes, "işte o öldü; ben ölmedim!" diye düşündü veya hissetti. Yakın ahbapları, yani İvan İlyiç'in dostları denilen kimseler de, elle­rinde olmadan can sıkıcı bir nezaket ödevi olan matem törenini ve ölenin karısına başsağlığı zi­yaretine gitmek zorunluluğunu düşündüler.

Fedor Vasilyeviç'le Piotr İvanoviç en yakın dostlarındandı.

Piotr İvanoviç, ölenin Pravovedenniye [Soylulara mahsus hukuk okulu; Orta ve lise tahsili dahildir.] Okulundan arkadaşıydı. Kendini İvan İlyiç'e borçlu sayardı. Kaynının, bulundukları şehre atanması hakkındaki tasarılarını söyleyen Piotr İvanoviç yemekten sonra, uykuya yatmayıp frakını giyerek İvan İlyiç'in evine gitti.

İvan İlyiç'in evi önünde bir kupa arabasıyla iki araba vardı. Aşağıda, antrede, elbise askısı yanında, tabutun kapağı duvara dayalı duru­yordu. Kapak yaldızlı, püsküllü, kenarları par­latılmış sırmalı şeritle çevrili idi. Siyahlar gi­yinmiş iki kadın kürklerini çıkarıyorlardı. Biri İvan İlyiç'in kız kardeşiydi. Piotr İvanoviç onu tanıyordu. Öbürü, tanımadığı bir kadındı. Piotr İvanoviç'in arkadaşı Şvartz merdivenden iniyor­du. Piotr İvanoviç'i görünce, "Şu İvan İlyiç aksilik etti doğrusu! Bizden örnek almalıydı!..." demek istiyormuş gibi ona göz kırptı.

Şvartz'ın İngiliz favorili yüzünde, fraklı za­yıf vücudunda her zamanki gibi ince bir resmi­yet vardı. Şvartz'ın tabiatındaki hoppalıkla çe­lişen bu resmiyet burada özel bir anlam taşıyor­du. Piotr İvanoviç böyle düşündü.

Piotr İvanoviç bayanlara yol verdi. Sonra arkalarından ağır ağır merdiveni çıkmaya başla­dı. Şvartz inmedi, merdiven başında durdu. Piotr İvanoviç bunun sebebini anladı. Herhalde Şvartz, bu gece nerede "vint" [İngiliz kâğıt oyunu "Whist"in bir çeşidi.] oynayacaklarını kararlaştırmak istiyordu. Bayanlar, ölenin karısının bulunduğu yere geçtiler. Kalın dudakla­rını ciddiyetle kısan küstah bakışlı Şvartz bir kaş hareketiyle Piotr İvanoviç'e ölenin odasını gösterdi.

Piotr İvanoviç oraya, bu türlü hallerde ol­duğu gibi şaşkınlıkla, ne yapacağını bilmeden girdi. Bildiği bir tek şey, istavroz çıkarmak için hiçbir sakınca olmadığı idi. Ama istavroz çıkarırken baş kesilip kesilmeyeceğinden pek emin değildi. Bunun için ikisi ortasını seçti. Odaya girince istavroz çıkarmaya, bir yandan da hafifçe baş keser hareketler yapmaya baş­ladı. Baş ve el hareketlerinin elverdiği ölçüde bakışlarını odada gezdiriyordu. Galiba ölenin yeğenlerinden biri lise öğrencisi olan iki delikanlı istavroz çıkararak odadan çıkıyorlardı. İhtiyar bir kadın bir köşede kıpırdanmadan duruyor, kaşları tuhaf bir şekilde kalkık bir kadın ona fısıldayarak bir şeyler söylüyordu. Redingot giymiş dinç, kesin tavırlı zangoç yüksek sesle, kesip atarcasına bir şeyler okuyordu. Sofracı Gerasim, sessiz adımlarla Piotr İvanoviç'in önü­ne geçerek yere bir şeyler serpmeye başladı. Bunu gören Piotr İvanoviç, birdenbire belli be­lirsiz bir leş kokusu duydu. Bu uşağı, İvan İlyiç'i son ziyaretinde onun çalışma odasında gör­müştü. Gerasim aynı zamanda hastabakıcı öde­vi görüyordu.

Piotr İvanoviç hâlâ istavroz çıkarıyor, ta­buta, zangoca ve köşede, masa üzerinde duran ikonlara [Kutsal resim.] doğru hafifçe eğilmekte devam edi­yordu. Sonra, ona fazlaca sürmüş gibi göründüğünden istavroz çıkarmayı kesti, ölüyü incele­meye başladı.

Ölü, bütün ölüler gibi ağır, kendini koyvermiş bir halle yatıyordu. Katılaşmış uzuvları tabutun minderine gömülmüş, yastıktaki başı te­melli olarak bükülmüştü. Ölü, bütün ölülerde olduğu gibi mum sarısı alnıyla çökmüş şakak­larında yapışık duran saçlarını ve sanki üst dudağına dayanan sivrilmiş burnunu seyrettir­mek için gösteriliyor gibiydi; Piotr İvanoviç onu görmeyeli çok değişmiş, çok zayıflamıştı. Ama bütün ölülerde olduğu gibi, hayatta iken olduğundan daha güzel, özellikle daha anlamlıydı. Yüzünde, yapılması gereken şeyin yapılmış ve doğru yapılmış olduğunu gösteren bir ifade vardı. Bundan başka bu ifadeden bir sitem, ha­yatta olanlara bir hatırlatma okunuyordu. Piotr İvanoviç bu hatırlatmayı yersiz, hiç değilse ken­disiyle ilgili olmayan bir hatırlatma buldu. Bu­nun üzerine yeniden acele, hatta kendi tahminince nezakete uygun olmayacak derecede acele olarak istavroz çıkardı, sırtını çevirip kapıya yürüdü. Şvartz onu sofada bekliyordu. Ayakları­nı genişçe açmış, ellerini arkasına bağlamış, si­lindir şapkasıyla oynuyordu.

Piotr İvanoviç neşeli, pırıl pırıl, zarif Şvartz'a bakarak ferahladı. Şvartz'ın bu gibi şeylerle ilgilenmediğini, keder verici intihalar­dan zaaf duymadığını anladı. Duruşu, görünü­şü: "İvan İlyiç'in matem töreni durumun nor­mal gidişini bozmak için yeter bir sebep değil, diyordu. Yani bu geceki toplantıda uşağın yeni dört mum hazırlayıp, yeni kâğıt destelerini hışırdatarak açmasına, kısacası olayın bu gecenin hoşça geçirilmesine engel olması için hiçbir se­bep yoktur."

Şvartz bunu, önünden geçen Piotr İvanoviç'e usulca fısıldadı ve bu geceki oyun partisi­nin Fedor Vasilyeviç'te yapılmasını öne sürdü. Ama Piotr İvanoviç'e bu gece “wint” oynamak kısmet olmayacaktı galiba.

Pek de boylu olmayan, semiz ve tersini iste­diği halde, omuzlarından aşağısı genişleyen Praskovya Fedorovna siyahlar giyinmişti. Ba­şında dantelden bir örtü vardı. Kaşları tabutun karşısında duran kadınınki gibi kalkıktı. Başka kadınlarla birlikte kendi odasından çıktı, onları ölünün bulunduğu oda kapısına kadar götüre­rek,

— Ayin şimdi başlıyor; buyurun! dedi.

Şvartz, belirsiz bir baş selâmıyla durdu.

Besbelli bu teklifi ne kabul ne reddediyordu.

Praskovya Fedorovna, Piotr İvanoviç'i ta­nıdı. İç çekti, yanına yaklaşarak elinden tuttu.

— İvan İlyiç'in gerçek dostu olduğunuzu biliyorum, dedi. Bu sözlerden sonra uygun bir hareket tarzı bekleyerek yüzüne baktı. Piotr İvanoviç, ölünün odasında istavroz çıkarmak gereği gibi burada da el sıkıp iç çekerek: "Emin olunuz!" demesi gerektiğini biliyordu. Öyle yaptı. Bunu yapınca da sonucun iyi olduğunu anladı. Hem kendisi hem Praskovya Fedorovna duygulandılar.

Dul kadın,

— Ayin başlamadan çıkalım biraz, dedi. Si­zinle konuşacaklarım var. Müsaadenizle kolunu­za gireyim.

Piotr İvanoviç'in koluna girdi. İçerdeki odalara doğru yürüdüler. Şvartz'ın önünden ge­çerken öteki Piotr İvanoviç'e mahzun mahzun göz kırptı. Küstah bakışı: "Al sana (Vint)i!... Kusura bakma, artık başka bir oyuncu bulaca­ğız. Ama yakanı kurtarabilirsen beş kişi oyna­rız..." diyordu.

Piotr İvanoviç daha derin, daha acıklı iç çekti. Praskovya Fedorovna minnetle elini sıktı. Duvarları pembe kretonla kaplı, donukça yanan bir lâmba ile aydınlanmış salona girdiler, masanın önüne oturdular. Kadın kanepeye, Piotr İvanoviç yayları bozuk, oturunca çöken alçak bir iskemleye geçti. Praskovya Fedorovna, başka sandalyeye oturması için onu uyarmak iste­di ama bunun duruma uygun olmadığını gördü, vazgeçti.

İskemleye oturan Piotr İvanoviç, İvan İlyiç'in salonu döşerken, şu yeşil yapraklı pembe kreton hakkındaki düşüncelerini sormuş olduğu­nu hatırladı.

Dul kadın masanın önünden geçerek kanepeye otururken (salon ufak tefek eşya ve mobilya ile doluydu) dantel örtüsünün bir ucu masa­nın oymasına takıldı. Piotr İvanoviç takılan ye­ri kurtarmak için yavaşça ayağa kalktı. Altın­dan kurtulan iskemle hareket etmeye ve onu dürtmeye başladı. Dul kadın dantelini kendisi kurtarmaya çalışıyordu. Piotr İvanoviç de, altında isyan eden iskemleyi ezerek oturdu. Fa­kat Praskovya Fedorovna danteli tamamen kurtaramadı. Piotr İvanoviç yeniden doğruldu, is­kemle bir daha direndi, birtakım gıcırtılar bile çıkardı. Bütün bunlar bitince kadın ince batisten temiz mendilini çıkardı, ağlamaya başladı. Piotr İvanoviç de, dantel ve iskemle olayından sonra biraz durgunlaşmış, somurtarak oturuyordu. Bu güç duruma İvan İlyiç'in sofracısı Sokolov son verdi.

Praskovya Fedorovna'nın mezarlıkta seçti­ği yerin iki yüz rubleye sağlanabileceği haberini getirmişti. Praskovya Fedorovna ağlamayı kesti, Piotr İvanoviç'e, işkence edilen bir adam bakışıyla baktı. Fransızca olarak çok üzgün oldu­ğunu söyledi. Piotr İvanoviç, bunun zaten başka türlü olamayacağına içten inandığını sessiz bir işaretle belirtti.

Praskovya Fedorovna hoşa giden, aynı za­manda ölgün bir sesle,

— Sigara buyurmaz mısınız? dedi, Sokolov'la mezarın fiyat işini konuşmaya başladı.

Piotr İvanoviç sigara yakarken kadının baş­ka yerlerin fiyatını inceden inceye öğrendiğini ve alınması gereken yeri seçtiğini duydu. Me­zar işini hallettikten sonra ayin için gelecek ki­lise korosuna ait emirleri verdi. Sokolov çıktı. Kadın masada duran albümleri beri yana çeke­rek,

— Her şey bana bakıyor, dedi, Piotr İvanoviç'in içtiği sigaranın külünün masaya dö­külmek üzere olduğunu görünce hemen önüne tablayı sürdü.

— Kederden maddi işlerle meşgul olamı­yorum — demeyi yapmacık buluyorum; dedi. Tersine, buna gösterdiğim özen beni avutmuyor ama hiç değilse zihnimi oyalıyor.

Ağlamaya hazırlanıyormuş gibi gene men­dilini çıkardı. Sonra birdenbire, sanki kendini zorlayarak silkindi, sakin sakin konuşmaya başladı:

— Sizinle bir iş için görüşecektim.

Piotr İvanoviç, altında hemen harekete geçen iskemle yaylarının daha fazla kıpırdanmasına meydan vermeden usulca başını eğdi.

— Son günlerde dehşetli ıstırap çekti...

— Öyle mi efendim? Çok çekti ha? dedi Piotr İvanoviç.

— Korkunç derecede. Son zamanda, daki­kalarca değil, saatlerce arasız bağırdı durdu. Üç gün, üç gece sesi kısılmadan bağırdı... Dayanıla­cak gibi değildi! O nasıl dayandı bilemiyorum: sesi, kapalı üç kapının ardından duyuluyordu.

— Kendini biliyor muydu? diye sordu Piotr İvanoviç.

Kadın, fısıltı halinde cevap verdi:

— Evet... son ana kadar. Ölümünden bir çeyrek saat önce hepimizle helâlleşti. Hatta Volodya'nın odadan çıkarılmasını istedi.

Piotr İvanoviç kendisinin ve bu kadının tatsız yapmacıklarını görüyordu. Gene de çok yakından, önce afacan bir çocuk ve okul öğren­cisi, büyüdükten sonra da oyun masası arkada­şı olarak tanıdığı adamın çektiği acıları düşün­mek onu birdenbire ürkütmüştü. Gene o alnı, dudağa inen burnu görür gibi oldu. Bu defa kendi hesabına korktu.

"Üç gün üç gece ıstırap çektikten sonra ölüm! Bunlar şimdi, her dakika benim de başı­ma gelebilir..." diye düşündü, bir an için korku bütün varlığını sardı. Ama hemen, kendisi de nasıl olduğunu bilmeden, her zamanki düşünce­leri yardımına yetişti. Bu iş onun değil, İvan İlyiç'in başına gelmiştir. Piotr İvanoviç'in başı­na böyle şeyler gelmemeliydi, gelmezdi de!...

Bunları düşünürken teessüre kapılıyordu. Oysaki Şvartz'ın yüzüne bakınca bu üzüntüsü­nün sebepsiz olduğu anlaşılıyordu. Piotr İvano­viç bunu düşününce sakinleşti, İvan İlyiç'in ölümüne ait ayrıntıları hararetle sormaya başladı. Sanki ölüm yalnız İvan İlyiç'e mahsustu: kendi­siyle hiç ilgisi yoktu.

İvan İlyiç'in çektiği gerçekten korkunç acılar üzerine hayli konuşuldu. (Piotr İvanoviç bu ayrıntıları ancak İvan İlyiç'in çektiği azaplar Praskovya Fedorovna'nın sinirlerini sarstığı için dinlemiş, öğrenmişti.) Bu konuşmalardan sonra dul kadın asıl konuya geçmeye lüzum gördü.

— Çok acı Piotr İvanoviç, dayanılmaz bir acı!... diye tekrar ağlamaya başladı,

Piotr İvanoviç iç çekiyor, kadının burnunu silmesini bekliyordu. Praskovya Federovna burnunu sildikten sonra Piotr İvanoviç,

— Emin olunuz efendim... diye mırıldandı, kadın sözüne devam etti.

Lâf arasında Piotr İvanoviç'le görüşmek istediği şeylerden de söz açtı. Mesele, kocasının ölümü üzerine devletten ne şekilde para alınabi­leceğini öğrenmek istemesiydi. Dul maaşının nasıl alınacağını soruyormuş gibi göründü. Piotr İvanoviç ise kadının, devletten koparabileceği şeyleri en ince noktalarına kadar bildiğini, hatta kendisinin bile bilmediği konularda bilgili olduğunu; ama acaba daha fazla bir şey kopara­bilir miyim diye, bazı şeyler öğrenmek istediğini görüyordu.

Buna bir çare bulmak istedi. Biraz düşündü. Nezaketle, cimriliğinden ötürü hükümetimizi çekiştirdi. Sonra fazla bir şey sağlamaya her­halde imkân olamayacağını söyledi. Ölenin karısı iç çekti ve galiba ziyaretçiyi başından savmak çaresini düşünmeye başladı. Piotr İvanoviç anladı. Sigarasını söndürerek ayağa kalktı, Pra­skovya Fedorovna'nın elini sıktıktan sonra antreye gitti. İvan İlyiç'in vaktiyle antikacıdan satın aldığı ve onun için bir sevinç konusu olan saatin bulunduğu yemek odasında, papazla ve matem ayinine gelen birkaç ahbapla karşılaştı, İvan İlyiç'in genç, güzel kızı da oradaydı. Siyah­lar giymişti. Çok ince beli daha da ince görünü­yordu. Gamlı, kararlı, hatta öfkeli bir hali var­dı. Piotr İvanoviç'i, bir suç işlemiş gibi selâmlamıştı. Kızın arkasında, onun gibi dargın tavırlı nişanlısı duruyordu. Bu genç, zengin bir sorgu yargıcıydı. Piotr İvanoviç tanıyordu onu. Hü­zünlü bir baş selâmıyla nişanlıları selâmladı, ölünün odasına geçmek istedi. Birdenbire merdiven altında İvan İlyiç'in, babasına pek benzeyen lise öğrencisi oğlu göründü.

İvan İlyiç'in küçük modeli, daha doğrusu Piotr İvanoviç'in Pravovedeniye'de hatırladığı haliyle İvan İlyiç'di bu. Ağlamış gözleri 13-14 yaşındaki çocukların saf ifadesini kaybetmişti. Çocuk Piotr İvanoviç'i görünce yabani, sıkılgan bir halle yüz buruşturdu. Piotr İvanoviç onu başıyla selâmladı, ölünün odasına girdi. Matem ayini başladı. Mumlar, iniltiler, tütsü, gözyaşla­rı, hıçkırıklar...

Piotr İvanoviç asık suratla ayaklarına ba­kıp duruyordu. Bir defacık olsun ölüye bakma­dı. Ayin sonuna kadar duygulanmaya kaptırma­dı kendini ve ilk çıkanlarla hemen dışarı fırladı. Antrede kimse yoktu. Sofracı Gerasim Sokolov hemen ölünün odasından çıktı; güçlü elleriyle bütün paltoları altüst ederek Piotr İvanoviç'in paltosunu bulup tuttu.

Piotr İvanoviç, bir şey söylemiş olmak için,

— Acıdın, değil mi oğlum? dedi.

Gerasim beyaz, köylülere has sık dişleriyle sırıttı:

— Allah’ın emri, dedi. Hepimiz oraya gide­ceğiz.

Hareketli, işi başından aşkın bir adam çabukluğuyla kapıyı açtı, arabacıya seslendi, Piotr İvanoviç'i arabaya bindirdi. Sonra geriye, kapının önüne çekildi ve sanki daha ne yapaca­ğını düşünüyormuş gibi bir an durakladı.

Piotr İvanoviç günlük, ölü ve asit fenik ko­kusundan sonra temiz havayı sonsuz bir zevkle içine çekti.

Arabacı,

— Nereye emrediyorsunuz beyim? diye sordu.

— Vakit pek o kadar geç değil. Fedor Vasilyeviç'e gideyim, dedi Piotr İvanoviç.

Oyuncuları gerçekten henüz birinci seansı bitirirken bulduğu için onun da beşinci olarak girmesi mümkün olmuştu.





II

İvan İlyiç'in hayat hikâyesi basit ve herke­sin yaşadığı gibi en fecilerinden biriydi.

İvan İlyiç, kırk beş yaşında mahkeme üye­si olarak ölmüştü. Babası Petersburg’da çeşitli nezaret ve dairelerde çalışarak kendine bir istik­bal sağlamıştı. Böyle bir istikbal kazanıp mevki sahibi olanlar, zamanla, esaslı bir hizmette kul­lanılmayacak hale gelirler. Bununla beraber uzun hizmetleri ve rütbeleri adına kapı dışarı edilemezler. Bu sebeple onlar için icat edilmiş ismi var cismi yok görevlere geçerek ismi de cismi de olan altı binden on bin rubleye kadar aylıklarını alırlar. Bunlarla ömürlerinin son günlerine dek geçinip giderler...

Üçüncü derece memur ve türlü türlü lüzum­suz müesseselerin lüzumsuz üyesi olan İlya Yefimoviç Golovin de böyleydi.

Üç oğlu vardı. İvan İlyiç, ikinci oğluydu. Büyük oğlu babası gibi ama başka bir nezarette ilerliyordu. Maaş zamlarının artık duracağı me­murluk çağına yaklaşıyordu. Üçüncüsü, talihsizin biriydi. Çalıştığı yerlerin hiçbirinde tutuna­madı. O tarihte demiryollarındaydı. Gerek baba­sı, gerek kardeşleri, özellikle yengeleri onunla karşılaşmayı sevmedikleri gibi büyük bir zorun­luluk olmadıkça varlığını yokluğunu da hatırla­mazlardı. Kız kardeşleri baron Gref'le evliydi. Baron, kayın babası gibi Petersburg memurla­rındandı.

İvan İlyiç, herkesin dediği gibi "ailenin Anka kuşu" idi. Ne ağabeysi gibi soğuk, titiz; ne de küçük kardeşi gibi delişmendi. İkisi arasında bir orta idi. Zeki, canlı, sevimli, kibar bir adamdı. Tahsilini, küçük kardeşiyle birlikte Pravovedeniye'de yapmıştı. Küçüğü, beşinci sınıfı bitirmeden okuldan kovulmuştu. İvan İlyiç ise okulu iyi derece ile bitirdi. Daha okuldayken, sonraları hayatı boyunca olduğu gibi istidatlı, neşeli, iyi kalpli ve insanlara yakın bir adamdı. Üzerine aldığı her ödevi büyük bir titizlikle ba­şarırdı. Ödev anlayışı, büyüklerinin görüşüne tamamıyla uygundu.

Ne küçükken, ne de büyüdükten sonra yal­taklanma nedir bilmemişti. Ama ilk gençliğinde, sineklerin ışığa yönelişi gibi toplumun en yük­sek mevkilerinde bulunanlara sokuluyor, tavırlarını, hayat görüşlerini benimsiyor, dostça ba­ğıntılar kuruyordu. Çocukluk ve gençlik aşkları, üzerinde derin izler bırakmadan geçmişti. Ken­dini şehvete, şöhrete; yüksek sınıflardayken serbest fikirlere bile kaptırmıştı. Ama bütün bunları hislerinin doğru olarak ilham ettiği bel­li sınırlar içinde yapmıştı.

Pravovedeniye okulundaki bazı hareketle­rini, o vakit büyük bir alçaklık olarak görüyor­du. Hatta bunları yaparken kendinden nefret ediyordu. Fakat sonraları, bu hareketleri çok yüksek mevkide bulunan kimselerin de yaptık­ları ve fenalık saymadıklarını görünce o da, hoş görmemekle beraber, bunları tamamıyla unuttu; hatırladıkça aldırmaz oldu.

Pravovedeniye'den onuncu derecede bir memur olarak çıkan İvan İlyiç, babasından, üst baş yapmak için bir miktar para aldı. Şarmer'e elbise ısmarladı. Sanat kordonuna asılı madalyonlar arasında Respice finem ["Her işin sonuna bak."] yazılı küçük bir madalyon vardı. İvan İlyiç Prensle [Pravovedeniye okulunun direktörü.] ve mürebbileriyle vedalaştı. Arkadaşlarıyla Donon'da yemek yedi. Sonra en iyi mağazalara ısmarlanmış yepyeni, son moda bavuluna çama­şırlarını, elbiselerini, tıraş ve tuvalet takımlarıyla battaniyesini doldurarak taşraya, babası­nın sağladığı maiyet memurluğu görevine gitti.

İvan İlyiç'in durumu, Pravovedeniye'de ol­duğu gibi taşrada da iyiydi. Çalışıyor, ilerliyor­du. İşleri arasında hoş, münasip bir tarzda eğ­leniyordu. Arada sırada üstlerinin verdiği gö­revlerle kazalara gidiyordu. Gerek büyüklere, gerekse küçüklere karşı ağırdan alırdı. Ona ve­rilen çoğu raskolnik'lerle [Raskolnik'ler, Rusya’da Ortodoks kilisesinden ayrılmış, eski dini muhafaza eden bir mezhep.] ilgili işleri en ince noktasına kadar ve satılmamış bir namusla, biraz da göğsü kabararak başarırdı.

Memurlukta, gençliğine ve hafif eğlencelere meyline rağmen son derece ciddî, resmî hatta titizdi. Ama toplum hayatında ekseriyetle şen, şatırdı; nükteyi severdi. Her vakit iyi kalpli, terbiyeli ve âmiriyle karısının dedikleri gibi "iyi bir çocuktu". Âmirinin evinde aileden sayılırdı.

Taşradayken, kendini bu zarif hukukçunun kucağına atmış bir bayanla münasebetleri var­dı. Bir modistra ile görüştü bir aralık. Vilâyete gelen görevli yaverlerle içki toplantıları yaptık­tan ve yemek yedikten sonra şehrin kuytu so­kaklarını ziyaret ederdi. Âmirinin karısına yaltaklanırdı. Ama bu hareketlerin hepsinde öyle kibar bir hava vardı ki hiçbirine kötü gözle bakılamazdı. Bunlar, Fransızların "Gençleri hoş görmeli" sözlerine uygun hareketlerdi. Her şey temiz ellerle, temiz gömlekler içinde, Fransızca kelimeler kullanarak ve bilhassa en yüksek mu­hitte, o yüzden de en yüksek mevkilerdeki kim­selerce de beğenilerek yapılıyordu.

İvan İlyiç öylece beş yıl çalıştı. Memuri­yetinde bir değişiklik oldu. Yeni adlî müessese­ler türedi. Buralara yeni adamlar lâzımdı. İvan İlyiç de bu yeni adamlardan oldu. Ona sorgu yargıçlığı teklif edildi. Bu memuriyeti, başka bir ilde olmasına ve buradan ayrılıp kurulmuş münasebetlerinden vazgeçip yenilerini kurması gerektiği halde kabul etti. Arkadaşları onu geçirdiler, birlikte resim çektirdiler, bir gümüş tabaka armağan ettiler ve İvan İlyiç yeni memuriyetine gitti.

Sorgu yargıcı iken de, maiyet memurluğun­daki gibi İvan İlyiç aynı derecede kibar ve nazik­ti. İş hayatını özel hayatından ayırt etmesini bilirdi. Sorgu yargıcı görevi İvan İlyiç için eski memuriyetinden daha meraklı, daha çekici idi.

Eski memuriyetinin çekici yönlerinden bi­ri şuydu: Şarmer'in diktiği resmî elbisesi sırtın­da, bekleme salonunda titreşip kabul edilmeleri­ni bekleyen iş sahipleriyle kendisini kıskanan başka memurların önünden serbest bir yürüyüş­le doğruca âmirinin odasına geçip karşı karşıya oturarak sigara ve çay içmek... Yalnız onun keyfine doğrudan doğruya bağlı kimseler pek azdı. Bunlar ancak memuriyetle gittiği yerler­de bölge polis müdürleri, "raskolnik"lerdi. İvan İlyiç, ona bağlı olan kimselere karşı çok kibar, hatta arkadaşça davranmayı, onları ezmek elinde olduğu halde bu kadar sade ve dostça görüştüğünü hissettirmeyi pek severdi. Ama o vakit karşısında böyle kimseler pek azdı.

Sorgu yargıcı olunca ayırmasız herkesi, en gururlu ve kendini beğenmiş insanları bile avucunda tuttuğunu hissediyordu. Başlıklı bir kâ­ğıda yazacağı belli birkaç kelime o mağrur, ken­dini beğenmiş insanları sanık veya tanık olarak ayağına getirtmesi için yetiyordu. Oturtmak istemezse bunlar sorgularına ayakta cevap vere­ceklerdi.

İvan İlyiç kudretini asla kötüye kullanmaz­dı. Tersine, icraatında elinden geldiği kadar onu kötüye kullanmamanın elinde olduğunu yumuşak davranmak isterdi. Ama kudretini ve onu kötüye kullanmanın elinde olduğunu bilmek, İvan İlyiç'in yeni memuriyetinin en il­gili ve çekici yönüydü. Esas görevinde, yani sor­gularda bu görevle doğrudan doğruya ilgisi olmayan halleri kendisinden uzaklaştırma tarzını çabuk kavramıştı. En güç çözülür bir davanın yalnız dış tarafının kâğıtta görünebilmesi için bir şekil bulmuştu. Bu şekle göre onun şahsî fikri tamamıyla dışarıda kalıyor; önem veril­mesi gereken resmiyet muhafaza ediliyordu. Bu yepyeni bir işti. İvan İlyiç de 1864 senesi Kodunu ilk uygulayan memurlardandı.

Yeni bir şehre nakleden ve sorgu yargıçlığı mevkiine geçen İvan İlyiç yeni ahbaplar buldu, yeni münasebetler peydahladı. Durumu, tavırla­rı başkalaştı, il büyükleriyle arasında münasip bir mesafe bıraktı. Şehirde oturan adliyecilerle zengin, asil ailelerden kurulu seçkin bir muhiti vardı. Bu sefer hükümete karşı hafif bir hoş­nutsuzluk, mutedil bir serbest fikirlilikle aydın vatanseverlik gösteren bir tavır takındı. Yeni göreve geçince giyinişinin zarafetine dokunmaksızın çenesini orta yerinden tıraş ederek yanlar­dan sakal bırakma usulünden vazgeçti; sakalının olduğu gibi büyümesine engel olmadı.

İvan İlyiç'in yeni yerleştiği şehirdeki haya­tı sevimli bir şekil almıştı. Valinin aleyhindeki birbiriyle iyice anlaşmış muhit sevimli bir mu­hitti. Maaşı, önceki maaştan yüksekti. "Whist" oynamaya başlaması da İvan İlyiç'in hayatına yeni bir zevk katmıştı. Kâğıt oyunlarını neşeli, çabuk ve çok ince hesaplarla oynamaya kabili­yetliydi. Bu yüzden çoğunda kazanırdı.

Yeni ilde iki yıl memurluk ettikten sonra müstakbel karısı Praskovya Fedorovna Mihel ile karşılaştı. Praskovya Fedorovna Mihel, İvan İlyiç'in bulunduğu muhitin en çekici, zeki ve parlak kızıydı. Yargıçlık işiyle yorulan İvan İlyiç çeşitli eğlence ve dinlenme şekilleri ara­sında Praskovya Fedorovna ile dansa kalkardı. En çok dans sırasında gönlüne girdi; genç kız İvan İlyiç'e âşık oldu.

İvan İlyiç'in evlenmek için açık, belli bir niyeti yoktu. Fakat genç kız ona âşık olunca, kendi kendine sordu: "Gerçekten, niçin evlenmemeli?"

Praskovya Fedorovna iyi, asil bir ailedendi.

Çirkin değildi. Ufak bir serveti vardı. Gerçi İvan İlyiç bundan daha parlak bir evlenme bekleyebilirdi ama bu da fena sayılmaz bir kısmetti. Kendisinin iyi bir aylığı vardı. Umduğuna göre kızın geliri de bu kadar tutardı. İyi bir aile, se­vimli, güzel ve son derece namuslu bir kadın...

İvan İlyiç'in evlenme sebebinin, nişanlısının onu sevmesi ve kendi hayat görüşlerine katıl­ması olduğunu söylemek haksızlık olurdu. Çev­resindeki kimseler bu evlenmeyi onadıkları için evlendiğini söylemek de o derece haksızlıktı. İvan İlyiç, her iki sebepten dolayı evlenmişti. Gönlüne göre bir evlenme yaptığı gibi ondan çok yüksek mevkide bulunan kimselerin doğru saydıkları bir hareketi de yapmış oluyordu. İvan İlyiç'in evlenmesi böyle oldu işte.

Evlenme olayı, evlilik hayatının ilk zaman­larında karı koca sevişmeleri, yeni ev eşyaları, mutfak takımları ve yeni çamaşırlar arasında, karısının gebeliğine kadar gayet güzel geçti. O kadar güzel ki, İvan İlyiç evlenmenin üzüntüsüz, tatlı, neşeli, daima karşılıklı kibarlık, nezaket içinde geçerek yaşama düzenini bozmayacağını (ki bu yaşayışını onun çevresi tasvip ediyor, kendisi de bunu hayata tamamıyla uygun bulu­yordu;) hatta aksine, kuvvetlendireceğini düşünmeye başlamıştı. Oysaki karısının gebeliği­nin ilk aylarından hayatlarına yeni, beklenilmedik, tatsız, ağır ve pek manasız bir şey giri­verdi. Umulmadık bu halden kurtulmak da mümkün değildi.

Karısı, İvan İlyiç'in tahminine göre hiç se­bepsiz ve kendi söyleyişiyle, "gönlünü eğlendir­mek için" hayatın tadını ve huzurunu kaçırma­ya başladı. Ortada fol yok yumurta yokken ko­casını kıskanıyor, kendisiyle daha çok meşgul olmasını istiyordu. Her şeyden aksileniyor, acı, kaba sahneler icat ediyordu.

İvan İlyiç bu tatsız durumdan sıyrılmak için vurdumduymaz davranmaya başladı. Bu hali hayatı boyunca onun her zaman imdadına yeti­şirdi. Karısının keyfi yerinde olup olmadığının farkında değilmiş gibi görünmeye çalışıyordu. Böylece eskisi gibi üzülmeden, zevkle yaşamaya devam etti. Arkadaşlarını davet ederek oyun partileri tertipliyordu. Bir yandan da kulübe, arkadaşlarının evlerine kaçamak yapmayı dene­di. Ama karısı bunu hoş görmedi, günün birinde kaba denecek şekilde haşladı onu. Daha sonra da kocası isteklerini yerine getirmediği zaman­larda onu azarlamaya devam etti. Besbelli bu­nu, kocası iyice baskı altına girip, sıkıla üzüle dizinin dibinde oturmaya razı olana kadar yap­mayı aklına koymuş olacaktı...

İvan İlyiç ürktü. Evlilik hayatının, hiç ol­mazsa onunkinin, hayatın zevk ve icaplarına uymadığını, aksine, çok defa onları bozduğunu; bunun için kendini böyle hırpalamalardan korumak gerektiğini anladı. Bu derde çare ara­maya koyuldu.

Praskovya Fedorovna'nın saygı gösterdiği biricik şey, kocasının görevi idi. İvan İlyiç de bağımsızlığını kurtarmak için görevini ve ona bağlı işleri silâh olarak kullanıyor karısıyla mücadele ediyordu.

Karısı, çocuğun dünyaya gelmesinde, onu emzirme denemesinde ve bunda karşılaştığı ba­zı aksiliklerde, çocukla annesinin gerçek ve düş­sel hastalıklarında İvan İlyiç'in de katılmasını istiyor; o ise bunların hiçbirinden bir şey anlamıyordu. Böylece kendisine aile dışında ayrı bir acun yaratmak ihtiyacını daha şiddetle duyu­yordu.

Kadın sinirli, zorlukçu oldukça İvan İlyiç hayatının ağırlık merkezini o ölçüde memuriyet hayatına doğru götürüyordu. Görevini eskisin­den çok sevmeye, yükselme hırsı beslemeye baş­ladı.

Bir yıl gibi kısa bir evlilikten sonra, bazı iyi­likleri olmakla beraber, evliliğin esas olarak çok zor, ağır bir iş olduğunu anladı. İnsan evlilik ödevini hakkıyla yapmak, yani nezih, toplumun tasvip ettiği bir hayat sürmek isterse, memur­lukta olduğu gibi belli bir hareket şekli bulmalıydı.

İvan İlyiç de evlilik hayatı için böyle belirli bir hareket şekli düzenledi. Onun aile hayatın­dan istedikleri, verilebilecek şeylerdi: ev yemeği, ev kadını, yatak ve özellikle toplumca kabul edilmiş bazı kibarlık gösterileri idi. Geri kalan şeylerde neşe, zevk arar; bulunca da şükrederdi. Terslikle, azarla karşılaşınca o saat kendisi için ayırdığı iç acununa çekilir, zevki orada bulurdu.

İyi bir memur olarak beğenilen İvan İlyiç üç yıl sonra savcı yardımcısı oldu. Yeni görevi, bu görevin önemi, herkesi mahkemeye götürüp hapse atabilmek yetkisi, nutuk söylemek ve bu işte kazandığı başarı — bütün bunlar İvan İlyiç'i memurluğa gitgide daha çok bağlıyordu.

Başka çocuklar doğmaya başladı. Karısı gittikçe daha hırçın, daha dırdırcı oluyordu. Ama İvan İlyiç'in ev hayatında kullandığı tak­tik sayesinde bu dırdırlar hemen hemen hiç dokunmuyordu ona.

Aynı şehirde yedi yıllık memurluktan son­ra İvan İlyiç'i başka bir ilin savcılığına tayin ettiler. Ailece oraya göçtüler. Paraları kıttı. Ka­rısı geldikleri yeri beğenmemişti. Aylığı eskisine göre çok olduğu halde, oradaki hayat daha pa­halıydı. Bundan başka, çocuklarından ikisi öldü. Böylece aile hayatı İvan İlyiç için daha da tatsızlaştı.

Praskovya Fedorovna karşılaştığı her sı­kıntı yüzünden kocasına sitemler yağdırıyordu. Karı koca arasındaki konuşma konularının ço­ğu çocuk terbiyesi idi. Bu konular önceki kav­gaların hatıralarını canlandırdığı için ikisi de her an kavgaya hazırdılar. Sevgi devirleri ise pek seyrekti aralarında, pek kısa sürüyordu... Bu sevgi zaman zaman küçük adacıklara yanaşmalara benziyordu; uğradıktan sonra ikisi de gene gizli düşmanlık denizine açılıyordu. Bunu birbirlerine karşı uzak durarak belirtiyorlardı.

İvan İlyiç hallerini tabii saymasaydı, bu uzaklaşmalara üzülebilirdi. Ama durumu yalnız normal saymakla kalmıyor, aile çevresi faali­yetinin gayesi kabul ediyordu. Bu gaye, kendini mümkün olduğu kadar bütün tatsızlıklardan korumak, bunlara zararsız, kibar bir şekil vermekti. Bunu da gitgide, aile arasında daha az vakit geçirmekle elde ediyordu. Tersine hareket etmek zorunda kalınca durumu kurtarmak için evde yabancılar bulunmasını sağlıyordu.

Asıl önemi olan, İvan İlyiç'in bir memurluk­ta bulunuşuydu. Hayatının bütün ilgisi iş acu­nunda toplanmıştı Kendini tamamıyla vermişti buna. Kudretini, dilediğini mahvetmek imkânı­nın elinde olduğunu anlayışı; mahkemeye girer­ken, maiyetindekilerle karşılaşırken dıştan da olsa taşıdığı azamet, büyüklerle küçükler üze­rindeki etkisi, iş konusunda duyduğu merhamet zevk veriyordu ona. Bütün bunlar, arkadaşlarıyla sohbetler, yemekler, Whist partileri haya­tını dolduruyordu. Böylece İvan İlyiç hayatının toplu olarak, gereken şekilde hoş, kibar geçti­ği inanandaydı.

Yedi yıl daha bu minval üzerine geçti. Bü­yük kızı artık on altısındaydı. Bir çocukları da­ha öldü. Kavgalarının baş konusu olan liseli bir erkek çocukları kaldı. İvan İlyiç onu Pravovedeniye okuluna göndermek istemişti. Praskovya Fedorovna, inat olsun diye çocuğu liseye verdi. Kızları evde okuyor, iyi yetişiyordu. Oğlanın da okuması fena değildi.





III

İşte İvan İlyiç'in hayatı evlendiğinden beri on yedi yıl böyle geçti. Artık eski bir savcı sayılıyordu. İstediğine uygun başka bir memuriyet beklerken bazı teklifleri reddetmişti.

Umulmadık, can sıkıcı bir olay İvan İlyiç'in hayatındaki huzuru birdenbire kaçırdı.

İvan İlyiç, üniversitesi bulunan bir şehirde mahkeme başkanlığı bekliyordu. Ama Goppe nasılsa onu geçti, bu mevkiyi kaptı. İvan İlyiç kızdı, söylenmeye başladı; yakın üstleriyle çatıştı. Ondan soğudular; bundan sonraki atan­malarda geri bıraktılar.

Bunlar 1880 de oluyordu. 1880 yılı İvan İlyiç'in hayatının en ağır yılı olmuştu. O yıl, al­dığı maaşın yaşayışına yetmediği anlaşılmış; öte yandan herkes unutmuştu onu... Kanaatine göre, ona yapılan en büyük, en acı haksızlıklar başkalarınca son derece tabii görülmekteydi! Hatta babası bile ona yardım elini uzatmıştı.

İvan İlyiç, yılda üç bin beş yüz ruble alırken hayatının yolunda olduğunu, hatta baht­lı bir adam sayıldığını anlıyordu. Ama kendisine yapılan haksızlıkları, karısının dırdırlarını ve yorganlarına göre ayak uzatmamak yüzünden yaptıkları borçları düşünerek hayatının yolun­da olmaktan çok uzak bulunduğunu gayet iyi biliyordu.

Yazın malî durumunu biraz hafifletmek için izin alarak karısıyla birlikte kaynının çiftli­ğine gitmişti. Köyde başıboş kalan İvan İlyiç, hayatında ilk olarak sadece can sıkıntısı değil, derin bir hüzün duydu. Yaşayışının böyle devam edemeyeceğini, kesin şekilde harekete geçmek gerektiğini anladı.

Uzun, uykusuz bir gece taraçada gezine­rek durumuyla uğraşmak için Petersburg'a git­meye karar verdi. Onu takdir edemeyenlere ceza olsun diye, başka bir bakanlığa geçmeyi tasar­ladı. Ertesi gün karısının ve kaynının vazgeçir­mek için yaptıkları gayretlere rağmen Peters­burg'a yollandı.

Gayesi şuydu: Yıllığının beş bin rubleye çı­karılmasını isteyecekti. Artık şu veya bu bakan­lık, istikameti veya memuriyeti söz konusu de­ğildi. Ona beş bin ruble maaş lâzımdı, o kadar. İdare işlerinde mi, bankalarda mı, demiryolla­rında mı, İmparatoriçe Mariya müesseselerinde mi? [Hayır işleri kurumları.] — hepsi birdi onun için. Hatta gümrüğe bile razıydı. Yalnız beş bin ruble maaş verilmesi ve onu takdir edemeyen bakanlıktan ayrılması şarttı.

İvan İlyiç'in bu seyahati umulmadık bir başarı ile sonuçlandı. Ahbabı F. S. İlyin, Kursk istasyonunda trenin birinci mevkiine bindi. Kursk valisinin, bakanlıkta o günlerde bir değişiklik yapılacağına dair henüz telgrafla almış olduğu haberi müjdeledi. Piotr İvanoviç'in yerine İvan Semyonoviç atanıyordu.

Tasarlanan değişiklik Rusya için olan öne­minden başka, İvan İlyiç için de özel bir önem taşıyordu. O arada Piotr Petroviç'in ve herhalde beraberinde dostu Zahar İvanoviç'in yükseltilmesi İvan İlyiç için çok faydalı olacaktı.

Zahar İvanoviç, İvan İlyiç'in arkadaşı ve candan dostuydu.

Bu haber Moskova'da doğrulandı. Petersburg'a varan İvan İlyiç, Zahar İvanoviç'i buldu. Adalet bakanlığında emin bir yer için söz aldı.

Bir hafta sonra karısına bir telgraf çekti:

"Zahar, bakan tarafından ilk kabulünde Miller'in yerine atanmamı sağlayacak."

İvan İlyiç, birkaç kişinin değişmesi sayesin­de durup dururken eski bakanlığında öyle bir mevkiye geldi ki, arkadaşlarına göre iki derece birden atladı, beş bin ruble maaş, ayrıca üç bin beş yüz ruble yol parası aldı. Eski düşmanlarına, bakanlığa karşı duyduğu düşmanlık da unutul­du. İvan İlyiç mesuttu artık.

Köye çoktan beri duymadığı haz ve neşeyle döndü. Praskovya Fedorovna'nın da yüzü gül­dü. Aralarında bir çeşit uzlaşma yapıldı. İvan İlyiç Petersburg'da şerefine nasıl törenler yapıldığını, düşmanlarının rezil olup karşısında nasıl yılışmaya başladıklarını, mevkii yüzünden onu nasıl kıskandıklarını, özellikle Petersburg'­da herkesin onu ne kadar sevdiğini anlatıp dur­du.

Praskovya Fedorovna onu dinliyor, inanmış görünüyordu. Artık hiç bir şeye aksilik etmiyordu. Yalnız göçecekleri yeni şehre uydurulacak hayatın plânlarını kuruyordu, İvan İlyiç bu plânların kendi plânlarına benzediğini, tasarı­larda birleştiklerini, bir duraklama devresine giren yaşayışının gerçek, kendine has, neşeli, tatlı kibarca ilişkilere yöneldiğini memnunlukla görüyordu.

Kısa bir süre için köye dönen İvan İlyiç Ey­lülün onunda yeni görevine başlayacaktı. Taşradaki evini taşıyacaktı. Alışveriş yaparak evini yerleştirecekti. Sözün kısası, kendi aklı­na ve mümkün olduğu kadar Praskovya Fedorovna'nın gönlüne göre kararlaştırılan her şeyi yapacaktı.

İşlerin bu derece başarıyla yürümesi, karısıyla gayelerinin birleşmesi, hem de bir arada bulunmaları imkânının azalması onları evlenme­lerinin ilk yıllarındakinden çok birbirine bağla­mıştı. İvan İlyiç ailesini hemen götürmek istedi. Fakat ona ve ailesine karşı birdenbire taşkın bir nezaket ve akrabalık gösteren kayınbiraderiyle karısı buna karşı koydular. İvan İlyiç yalnız başına gitti.

Çok neşeli gitmişti. Başarısı ve karısıyla aralarındaki dirlik düzenlik birbirini destekliyor, neşesinin devamını sağlıyordu. Çok sevimli, tam istedikleri gibi bir ev bulundu. Geniş, tavanları yüksek, eski üslûp salonları; rahat, büyük bir çalışma odası, karısı ve kızı için odalar, oğ­lu için bir ders odası... Sanki onlar düşünülerek yapılmıştı bu ev!

İvan İlyiç evin döşemesiyle uğraşmaya baş­ladı. Duvar kâğıtlarını seçiyor, mobilyayı, hele kibar bir stil vermeyi bildiği eski eşyayı, koltuk takımları için yüzleri kendisi satın alıyordu. Her şey yavaş yavaş şekilleniyor, İvan İlyiç gitgide çizdiği ideale yaklaşıyordu. Yerleşme işi yarılandığı zaman her şeyin umduğundan da iyi yürüdüğünü gördü. Hazırlık bitince her şeyin ne kadar zarif, kibar bir şekil alacağı or­taya çıkmıştı. Gece, düşünde, büyük salonun tamamlandıktan sonraki şeklini görüyordu. Döşemesi henüz bitmeyen küçük salonuna baktıkça şömineyi, paravanı, etajerleri, şuraya bu­raya konmuş sandalyeleri, duvarlara asılı irili ufaklı tabakları, tunç heykelleri ve bütün bun­ların yerli yerine konduktan sonra salonun alacağı şekli gözünün önüne getiriyordu. Bu gibi şeylerden anlayan, zevk duyan karısı Paşa ile kızı Lizanka'yı nasıl hayrete düşüreceğine sevi­niyordu. Onlar bunu hiç beklemiyorlardı çün­kü...

İvan İlyiç eski ve asıl eşyayı bulmak, bun­ları ucuz fiyata satın almak yönünden büyük başarı göstermişti. Ailesine köye yazdığı mek­tuplarda, sonraki etkinin daha güçlü olması için mahsus her şeyi olduğundan daha kötü gösteri­yordu. Bu işler onu o kadar sarmıştı ki vazife aşkına rağmen, yeni memuriyet işleriyle umdu­ğundan daha az ilgileniyordu. Toplantılarda, bazen dalga geçtiği olurdu: "Acaba perde kor­nişlerini düz mü kıvrık mı yapmalı?..." diye zihnine takılırdı birdenbire. Kendini bunlara o de­rece vermişti ki işle sık sık bizzat uğraşıyor, eşyanın yerlerini değiştiriyor, perdeleri indirip tekrar takıyordu.

Bir keresinde perdeyi istediği şekilde asamayan döşemeciye bunu göstermek için çıktığı merdivenden ayağı boşa gitti, düştü. Ama kuvvetli, çevik olduğu için hemen tutundu. Sadece böğrünü, pencerenin mandalına çarptı. Vurulan yer bir süre ağrıdı, ama geçti. İvan İlyiç bu zaman içinde kendini son derece neşeli, sıhhatte hissediyordu. Mektuplarında: "On beş yaş gençleşmiş hissediyorum kendimi..." diye yazıyordu.

Evin döşemesini Eylülde bitirmeyi tasarla­dığı halde işler Ekimin ortasına kadar uzadı. Ne var ki her şey gayet güzel olmuştu. Kendisi de­ğil, görenlerin hepsi aynı şeyi söylüyordu. Ger­çekte her şey, çok zengin olmayan ama zengin­lere benzemek isteyen, bunun için benzerlik havasından kurtulamayan insanlarda olduğu gi­biydi. Şam kumaşı, abanoz ağacı, çiçekler, halı­lar, tunç heykeller... Koyu renkli cicili bicili eş­ya, belirli insanlara benzemek isteyen belirli in­sanlarda olduğu gibi İvan İlyiç'de de dikkati çekmeyecek kadar onlarınkine benzemekteydi. Onun görüşüne göre, hepsi son derece mükem­meldi.

Ailesini istasyonda karşılayarak hazırlan­mış, ışıklar içindeki eve getirince, beyaz kravatlı uşak kapıyı açtı, çiçeklerle donatılmış giriş göründü. Sonra hep birlikte hayranlık çığlıklarıyla salona, oradan çalışma odasına geçtiler. İvan İlyiç çok mesuttu. Her yanı gezdiriyor, övüşlerini âdeta içine sindiriyor, zevkten uçu­yordu. Aynı akşam, çayda Praskovya Fedorovna söz arasında, nasıl düştüğünü sorunca İvan İlyiç güldü, düşme sahnesiyle döşemecinin nasıl korktuğunu anlattı.

— Sporcuyum ben! Başkası olsa ölürdü belki. Ben sadece şuramı çarptım. Dokundukça ağrıyor biraz... Ama geçti artık. Bir çürük kal­dı, o kadar.

Yeni evde, yeni aylıkları alarak oturmaya başladılar. Her zaman, herkeste olduğu gibi ev­de bir oda, aylık da ihtiyaçlarından beş yüz ruble kadar eksik geliyordu. Gene de her şey çok yolundaydı. Hele ilk zamanlar, yaşayışları tam dü­zene girmemişken, çarşıdan şunu bunu almak, ısmarlamak, değiştirmek ya da düzeltmek ge­rektiği zamanlar çok iyi geçiyordu. Gerçi karı koca arasında ufak tefek anlaşmazlıklar olmu­yor değildi. Ama ikisi de öyle memnundu ki, iş­leri o kadar çoktu ki anlaşmazlıkları büyük kavgalara vardıramıyorlardı. Düzenlenecek bir şey kalmayınca biraz sıkılmaya başladılar. Ek­siklik duyuyorlardı. Yeni ahbaplar, yeni alışkanlıklar başladı. Hayatları bunlarla doldu.

İvan İlyiç, öğleden önceki zamanını mah­kemede geçirdikten sonra yemeğe geliyordu. İlk günler neşesi yerindeydi. Gerçi sofra örtü­sünde, koltuk takımlarındaki bir leke, perdenin kopmuş bir kordonu onu sinirlendiriyor, neşesini kaçırıyordu biraz. Bunları düzenlemek için o kadar emek vermişti ki en ufak aksilik doku­nuyordu ona. Gene de, toplu olarak İvan İlyiç'in hayatı, inanışına göre, gereken şekilde üzüntü­süz, tatlı ve kibar geçiyordu.

Saat dokuzda kalkıyordu. Kahvesini içip gazeteyi okuduktan sonra resmî elbisesini giyi­yor, mahkemeye gidiyordu. Orada, kendisini, "ayağını pabucuna uydurmuş" [Aslında, "Takacağı hamut boynunun kalıbını almıştı" Bir atasözü.] sayıyordu. İş sahipleri, kaleme başvurmalar, kalem işleri, ge­nel ve idarî toplantılar... Günlük hayat olaylarıyla resmî iş düzeni arasında kesin bir sınır çizmişti; insanlarla resmî münasebetlerden baş­ka münasebetlere meydan vermemesi gerekti. Münasebetlerin sebepleri gibi münasebetler de ancak resmî olmalıydı. Meselâ: bir şey öğren­mek isteyen birisi gelir. İvan İlyiç, bu işle görev­li değilse, bu adamla hiçbir münasebeti olamaz. Ama bu adamın elinde mahkeme üyesi olarak kendisine sunulacak resmî başlıklı kâğıt varsa İvan İlyiç elinden geleni yapar. Bunu yaparken karşısındakine dostça, nezaketle davranır. Resmî ilgiler bitince münasebetler de sona erer.

İvan İlyiç, resmî konuları, kendi gerçek ha­yatına karıştırmamak bakımından son derece ustaydı. Bunu hem uzun bir tecrübeyle, hem de istidadıyla o derece geliştirmişti ki bazen, eğlence olsun diye kendisine insanî ve resmî mü­nasebetleri birbirine karıştırmak izni verir; bunu âdeta sanatkârane yapardı. Kendisine böyle bir izin vermesinin sebebi, gerektiği za­man resmiyeti benimseyerek insanî şeyleri uzaklaştırmaya iktidarı bulunduğunu hissetmesiydi.

Evet, İvan İlyiç bu işi yalnız zahmetsizce, tatlılıkla, sadece kibarca değil, sanatkâr ustalığıyla yürütüyordu. Aralıklarda sigara, çay içi­yor; biraz siyasetten, biraz genel işlerden, biraz kâğıt oyunundan en çok da memur atamaların­dan konuşuyordu. Sonra yorgun, ama orkes­tranın birinci kemanında kendine ait kısmı ga­yet güzel çalmış bir sanatçının duygularıyla eve dönüyordu. Eve geldiği zaman kızı annesiyle ya bir yere gitmiş bulunurdu ya da onlara gelenler olurdu.

Lisede olan oğlu ödevlerini özel öğretmen­lerle hazırlar, lisede öğrendiklerini böylece da­ha iyi bellerdi. Her şey iyi gidiyordu.

Yemekten sonra misafir olmadığı günler­de İvan İlyiç bazen günün konusu olan bir kita­bı okurdu. Akşam da çalışmaya otururdu. Yeni evrak okur, kanunları incelerdi, ifadeleri karşılaştırır, kanunlarda ilgili maddeleri arardı. Bu iş onu ne sıkıyor, ne de eğlendiriyordu. Canı sı­kıldığı zaman "Vint" oynardı. Vint oynamadıkları gün kitap ve mahkemeden getirdiği evrak­la oyalanmak karısıyla baş başa oturmaktan da­ha iyiydi.

İvan İlyiç yüksek çevrelerde önemli mevki­ler tutan hanımlarla beyleri ufak çapta ziyafet­lere çağırırdı. Bu ziyafetler, o çevrelerden kim­selerle vakit geçirmesi, bu gibi insanların boş zamanlarını doldurma şekline benzediği ve böy­le zamanlarda salonu, onların salonunu andırdığı için zevk alırdı bu ziyafetlerden.

Hatta bir kere balomsu bir toplantı yapıl­mıştı; dans edildi. İvan İlyiç pek eğlendi. Yal­nız karısıyla pasta ve şeker yüzünden adamakıl­lı kavga etmişlerdi o gün. Praskovya Fedorovna'nın kendine göre hesapları varken İvan İlyiç her şeyin en pahalı pastacıdan alınmasında ısrar etti ve lüzumundan fazla pasta aldı. Kav­ga, pastaların fazla alındığı için artması ve hesap pusulasının kırk beş rubleye kabarması yü­zünden çıkmıştı. Büyük, korkunç bir kavga ol­du. Praskovya Fedorovna kocasına "Aptal, men­debur" gibi sözler sarf etti. O da, başını elleri arasına alarak, öfkeli halinde boşanmadan bah­setti... Her şeye rağmen toplantı çok neşeli ol­muştu. Seçkin kimseler gelmişti. İvan İlyiç "Vur patlasın" derneğinin kurucusu olmakla ün salmış, prenses Trifonova'nın kız kardeşi ile dans etmişti o gece...

Memuriyet sevinçleri İvan İlyiç'i ilgilendiri­yor, sosyal hayattaki sevinçleri gurur veriyor­du. Ama gerçek sevinci sadece "Vint" oyunun­da buluyordu. İtiraf ettiğine göre, şu veya bu ho­şa gitmez olaydan sonra iyi oyuncularla Vint masasına oturmak zevki, yanan birçok mumlar arasında parlayan bir mum gibi, tattığı zevklerin en parlağıydı... Oyuncular gürültücü olmamalı, mutlaka dört kişi olmalıdır. Beş kişi olunca, oyundan çekilme zorunluluğunu hoş görür gi­bi davranmanıza rağmen bu çekilme pek acıdır. Kâğıt geldiği vakit zekâ, ciddilikle oynanmış bir oyun; arkasından uygun bir yemek ve bir bar­dak şarap... Vint'de ufak bir kârı da varsa (bü­yüğü tadını kaçırırdı), İvan İlyiç pek keyifli ya­tardı o gece.

İşte yaşayışları böyleydi. Muhitleri seçkin­di. Evlerine hem kalburüstü kimseler, hem genç kuşağın ileri gelenleri geliyordu.

Karı kocanın ve kızlarının ahbap çevresi hakkındaki görüşleri birleşikti. Duvarlarında Japon tabakları asılı salonlarına taşkın sevgile­rini belirterek dalan babayani kılıklı birtakım dost ve akrabalarını, söz birliği etmedikleri hal­de kendilerinden uzaklaştırıyor, onlardan kur­tuluyorlardı. Çok kısa zaman içinde bozuk kılıklı dostlar Golovin ailesinin salonuna dalmaktan çekinmeye başladılar, sonunda büsbütün uğra­maz oldular. Böylece Golovinler yalnız en seç­kin muhitle kaldılar.

Gençler Lizanka'ya kur yapıyorlardı. Dmitrî İvanoviç Petrişçev'in oğlu ve biricik mirasçısı sorgu yargıcı Petrişçev de Lizanka ile ilgilenme­ye başladı. Hatta İvan İlyiç ile karısı arasında bu meseleye dair konuşmalar bile oldu: gençleri bir troyka gezintisine mi götürmeliydiler, yoksa bir temsil mi tertip etmeliydiler?

Böylece yaşıyorlardı. Her şey rahat, sar­sıntısız, değişmeden çok iyi gidiyordu.





IV

Herkesin sağlığı yerindeydi. İvan İlyiç'in bazen ağzında tuhaf bir tat, karnının sol ya­nında bir rahatsızlık duymasına da hastalık de­nemezdi ya.

Ama bir şey oluverdi: bu rahatsızlık büyü­meye, henüz ağrı değil de böğründe daimi bir ağırlık neşesini kaçırmaya başladı. Bu, günden güne artan neşesizlik Golovin ailesinde henüz kökleşen huzuru, kibar hayatın tadını kaçırıyordu. Karı kocanın kavgaları sıklaştı. Hayatlarında tat, huzur pek çabuk kaçtı; kala kala bir kibarlık kaldı... Geçimsizlik sahneleri gene başla­dı. Gene sadece karı kocanın çatışmadan birleşe­bildikleri sevişme adacıkları kaldı. Artık bu de­fa Praskovya Fedorovna'nın kocasının geçim­siz bir adam olduğunu söylemesi sebepsiz değil­di. Kendine has her şeyi büyütme huyu ile ko­casının öteden beri böyle kötü tabiatlı olduğu­nu, buna yirmi yıl katlanmak için kendisi gibi iyi kalpli olmak gerektiğini söylüyordu. Ger­çekten, bu defa kavgalar hep İvan İlyiç'den çı­kıyordu. Söylenmeye daima yemekten önce, çoğunda çorba içerken başlardı. Kâh sofra ta­kımlarından bir şeyin bozulup eksildiğinin, kâh yemeğin iyi olmadığının farkına varırdı. Bazen, oğlunun dirseklerini masaya koymasına, ya da kızının saç tuvaletine kızardı. Hepsinde Pras­kovya Fedorovna'ya suç buluyordu.

Praskovya Fedorovna ilk zamanlarda kar­şılık veriyor, tersliyordu onu. Ama İvan İlyiç bir iki kere yemek sırasında öyle müthiş öfke­lendi ki karısı bu marazi halin yemekle ilgili ol­duğunu anladı, sabırlı olmaya çalıştı. Karşılık vermiyor, sadece yemeği bir an önce bitirmeye gayret ediyordu.

Praskovya Fedorovna sabrını büyük bir er­dem sayıyordu. Kocasının kötü huylu, hayatı­nın baş belâsı olduğuna karar verdi, kendisine acımaya başladı. Acıdığı ölçüde kocasından nef­ret ediyordu. Ölmesini istemeye başladı. Ama bunu da isteyemezdi, çünkü ondan sonra aylık­ları kesilecekti. Bu bakım da onu kocasına karşı daha çok hiddetlendiriyordu. Ölümün bile onu kurtaramayacağını düşündükçe kendini son de­rece bahtsız sayıyor, için için sinirleniyordu. Ge­ne de bu halini saklıyor, gizlenen bu öfke İvan İlyiç'in hiddetini artırıyordu.

İvan İlyiç'in her zamankinden fazla hak­sız olduğu fırtınalı sahnelerden birinden sonra, adamcağız gerçekten huysuz olduğunu kabul etti, bunun hastalığından ileri geldiğini açıkladı. Praskovna Fedorovna da, hasta ise bakılması gerektiği cevabını verdi. Hatta muayene için meşhur bir doktora gitmesini istedi.

Gitti. Her şey tahmin ettiği gibiydi. Her şey her zaman olduğu gibiydi. Bekleme, dokto­run yapmacık azameti; İvan İlyiç'in mahkeme­de kendine verdiği azamet... Muayene vuruşları, dinleme, önceden bilinen, gereksizliği besbelli cevaplar... "Hele elimize düşün... Bizce yapılacak iş malûmdur ve şüphe götürmez; kim olursa olsun muamelemizde fark yoktur!" Telkinler, manalı tavırlar... Mahkemede olduğu gibi herkes için aynı muamele. O, mahkemede sanıklara karşı nasıl davranıyorsa, meşhur doktor da ona karşı aynı tavrı takınmaktaydı.

Doktor,

— Şu veya bu araz sizde şu veya bu hasta­lığın bulunduğunu gösteriyor; dedi. Ama şunun ve bunun tahlili, bunları doğrulamazsa, hastalı­ğınızın filân falan şey olduğunu tahmin etmek gerekir. Ancak, filân şey tahmin edildiği za­man... v.s. v.s...

Oysaki İvan İlyiç için bir tek meselenin önemi vardı: durumu tehlikeli miydi, değil miy­di?... Fakat doktor bu yersiz soruya önem ver­miyordu. Doktorun görüşüne göre bu soru boş, incelemeye değmez bir soruydu. Hastalığın böb­rek kayması, müzmin nezle ve kör bağırsak hastalığından hangisi olduğunu ayırt etmek ge­rekti, o kadar. Söz konusu olan İvan İlyiç'in hayatı değil, hastalığın böbrek kayması ile kör ba­ğırsak konularından hangisi üzerinde olduğu tartışma idi.

Doktor bu tartışmayı İvan İlyiç'in gözü önünde çok parlak bir şekilde kör bağırsağın le­hinde halletti. Yalnız idrar tahlilinin yeni delil­ler vermesi ihtimali olduğunu, o takdirde me­selenin incelenmesine yeniden başlanacağını da ekledi. Her şey tıpkı bizzat İvan İlyiç'in sanık­lara son derece parlak şekilde uyguladığı gi­biydi. Doktor da aynı başarıyla karar özetini yaptı, sanığına gözlüğünün üstünden muzaffer, hatta neşeli bir bakışla baktı.

Doktorun özetinden çıkardığı sonuca göre İvan İlyiç'in durumu kötüydü. Bu, doktoru da, belki hiç kimseyi de ilgilendirmeyen bir mese­leydi. Kötü durumda olan oydu. Doktorun özeti İvan İlyiç'de acı bir tesir bıraktı, içinde kendi­sine karşı derin bir acıma uyandırdı. Bu önemli meseleye karşı ilgisiz kalan doktora karşı da büyük bir kin duydu. Ama ses çıkarmadı. Kalk­tı; parayı masanın üstüne koydu, içini çekerek:

— Biz hastalar size belki çok defa yersiz sorular sorarız, dedi. Aslında hastalığım tehlike­li mi, değil mi?

Doktor tek gözüyle gözlüğünün altından sert bir bakışla onu süzdü. Bu bakışla sanki "Soruların dışına çıktığınız takdirde sizi mah­keme salonundan çıkarmak zorunda kalaca­ğım." demek ister gibiydi. Sonra,

— Size demin, lüzumlu ve mümkün olan şeyleri söylemiştim, dedi. Sonucu tahlil gösterecektir.

Doktor İvan İlyiç'i başıyla selâmladı. İvan İlyiç ağır adımlarla dışarı çıktı. Kızağına mah­zun mahzun bindi, eve gitti. Yolda durmadan doktorun söylediklerini tekrarlıyordu. Bu karı­şık, anlaşılmaz bilimsel kelimeleri düz dile çevirip içinden, "Halim fena mı; çok mu fena durumdayım?... Yoksa henüz korkacak bir şey yok mu?" sorusuna cevap vermeye çalışıyordu.

Doktorun söylediklerinden, çok fena bir halde olduğu anlamı çıkar gibiydi. İvan İlyiç sokaklarda her şeyi hüzünlü, neşesiz gördü. Arabacılar üzgün, evler kederli, yoldan gelip geçenler, dükkânların görünüşü yaslıydı. Hep aynı şekilde gizlice, sızı halinde devam eden, bir dakika ara vermeyen ağrı da sanki doktorun çapraşık sözleriyle ilgiliydi ve daha ağır bir anlam alıyordu. İvan İlyiç yeni, acı bir hisle dinliyordu bunu.

Eve gelince doktorun söylediklerini karısı­na anlatmaya başladı. Karısı onu dinlerken oda­ya başında şapkasıyla kızı girdi. Ana kız soka­ğa çıkacaklardı. Genç kız bu can sıkıcı şeyleri dinlemek için zorla oturdu ama çabucak sıkıldı. Annesi de sonuna kadar dinlemeden kalktı.

— Çok memnun oldum, dedi. Artık bundan sonra ilâcını düzenli içeceksin. Reçeteni ver de Gerasim'i eczaneye yollayayım.

Praskovya Fedorovna giyinmek üzere oda­dan çıktı.

İvan İlyiç, kadın odasından çıkana kadar soluk almadan durdu. Arkasından uzun bir iç çekti:

— Ne diyelim?... Belki durum gerçekten o kadar kötü değildir... dedi.

İlâç içmeye, doktorun salık verdiği şeyle­ri yapmaya başladı. İdrar tahlilinden sonra ilâçlar, tavsiyeler değişti. Tahlilde ve bundan sonraki tedavide bir karışıklık olmuştu. Doktor­la bir türlü görüşülemiyordu. Oysaki yapılanlar doktorun söyledikleri değildi. Doktor ya bir şey­ler unutmuş, ya yalan söylemiş ya da bir şey saklıyordu ondan...

Ama İvan İlyiç gene de tavsiyeleri yerine getiriyordu. İlk zamanlar bununla avunuyordu.

Doktoru ziyaretinden sonra başlıca işi sağ­lığını korumak ve ilâç almak hususunda dokto­run tavsiyelerini harfi harfine yerine getirmek, acılarını ve bütün uzuvlarının nasıl işlediğini dinlemek oldu.

Böylece İvan İlyiç'in başlıca merakı hastalık-sağlık konuları oldu. Birisi yanında hasta­lardan, ölenlerden, iyi olanlardan hele onun hastalığına benzeyen hastalıklardan söz açacak olsa İvan İlyiç heyecanını gizlemeye çalışarak dikkat kesiliyor, sorular soruyor, hastalığını kendi hastalığıyla kıyaslıyordu.

Ağrı azalmıyordu. Ama İvan İlyiç daha iyi olduğunu düşünmek için kendi kendini zorluyordu. Herhangi bir sebeple heyecanlanıncaya kadar aldanabiliyordu. Fakat karısıyla aralarında bir anlaşmazlık, dairede bir aksilik, Vint'de kâğıdın kötü gelmesi o saat hastalığının şiddetini duyuruyordu. Eskiden her türlü başarısızlığa göğüs gererdi. Kötü şeyleri düzelteceğini, ba­şarıya ulaşacağını, oyunda iyi kâğıt geleceğini umardı. Şimdi her başarısızlık onu üzüyor, umutsuzluğa düşürüyordu. Kendi kendine, "İş­te tam iyileşmenin, ilâcın etki göstermeye baş­ladığı sırada bu uğursuzluk, ya da aksilik..." derdi. Aksiliğe veya canını sıkan, onu hırpalayan insanlara için için kızıyordu. Bu hiddetin onu yavaş yavaş harap ettiğini anlıyor ama hid­detten alamıyordu kendini.

İvan İlyiç'in, olaylara ve insanlara kızma­sının hastalığını artırdığını anlaması, bunun için de bazı aksi tesadüflerle ilgilenmesi gere­kirdi. Ama o, bu konuda tam aksi düşüncedeydi. Huzura, sessizliğe ihtiyacı olduğunu söyleyerek bunları bozan her şeyi kolluyor, her seferinde hiddete kapılıyordu. Durumunu fenalaştıran başka bir bakım da, tıbbi kitaplar okuması ve doktorlarla istişare etmesiydi. Kötüleşmesi hep aynı şekilde sürdüğü için İvan İlyiç geçen gün­leri birbiriyle kıyaslarken kendini aldatabiliyor­du; durumu günden güne pek az fark ediyordu. Gene de doktorlarla görüşürken durumun kötü­ye doğru hem de pek çabuk gittiğini sezer gibi oluyordu. Buna rağmen durmadan doktorlara akıl danışmaktaydı.

Bu ay, başka bir şöhret sahibine gitti. O da, aşağı yukarı ilk gittiği ünlü doktorun söylediklerini tekrarladı. Ancak sorularını başka şekilde yöneltti. İkinci ünlü doktorla danışması İvan İlyiç'in korkusunu, kaygısını bir kat daha artır­dı.

Arkadaşının arkadaşı — gayet iyi bir dok­tor — hastalığına bambaşka bir teşhis koy­du. İyileşeceğini vaat ettiği halde, soruları ve tahminleriyle İvan İlyiç'i büsbütün şaşırttı, korkusunu çoğalttı. Homeopat bir doktor da başka bir hastalık buldu; bir ilâç verdi. İvan İlyiç bir hafta kadar bu ilâcı herkesten gizli aldı. Bir hafta sonra iyileşme eseri görmeyince hem eski tedaviye hem bu ikinciye olan güvenini kaybet­ti. Maneviyatı kırıldı. Tanıdık bir bayan, bir has­tanın, ikonlardan şifa bulduğunu anlattı.

İvan İlyiç gayet dikkatle dinledi ve inandı. Ama bu olay onu bayağı korkuttu. Kendi ken­dine: "Kafaca bu kadar sarsılmış mıyım? Ne saçma şey!... Pek manasız şeyler bunlar, dedi. Vehme kapılmamalı; bir doktorda karar kılıp onun tedavisine harfi harfine devam etmeli... Bundan sonra böyle yapacağım. Yeter artık. Bir şey düşünmeyeceğim; yaza kadar sıkı bir tedavi altına gireceğim. Ondan sonrasını düşü­nürüz. Bocalamalara son verdim artık."

Evet, bunu söylemek kolay ama yerine ge­tirmek imkânsızdı. Böğründeki ağrı onu durma­dan rahatsız ediyor, âdeta şiddetleniyor, temelleşiyordu. Ağzında tuhaf bir tat peyda oldu; ağzından fena bir koku geldiği kuşkusuna ka­pıldı. Gitgide iştahtan, kuvvetten kesiliyordu. Artık aldanmanın yeri yoktu. İvan İlyiç'in ba­şına yeni, önemli, hayatında bu derece önemlisi olmayan bir şey gelmişti. Bunu bilen yalnız o idi. Etrafındakiler anlamıyor ya da anlamak istemiyorlar; dünyada her şeyin eskisi gibi gitti­ğini sanıyorlardı. İvan İlyiç'i en çok üzen de buydu.

Ev halkı, hele karısıyla kızı mevsim eğlen­celerine dalmışlardı. İvan İlyiç onların hiçbir şey anlamadıklarını, onun neşesiz, zorlukçu davranışlarına kızdıklarını anlıyordu. Sanki ka­bahat onundu... Saklamak istedikleri halde, onlara engel olduğunu görüyordu. Karısı hasta­lığına karşı kendine mahsus bir hal takınmıştı, İvan İlyiç bu konuda ne söylese, ne yapsa kadın durumunu değiştirmiyordu. Durumu da şöyley­di: Praskovya Fedorovna eş dostla konuşurken,

— Biliyorsunuz ya, bizim İvan İlyiç herkes gibi yapmaz; diyordu. Verilen tedaviye aldırış etmez. Bugün bakarsın damlaları alır, yemeğini yer, vakitlice yatar. Ertesi gün, ben görmeyecek olursam ilâcını almayı unutur, mersinbalığına yüklenir.... (Oysaki yasaktır bu ona...) Bu yet­miyormuş gibi, gece yarısına kadar Vint masa­sında oturur.

İvan İlyiç öfkeyle,

— Ne zaman bu? diye atılır. Piotr İvanoviç'de... Topu topu bir defa.

— Ya dün Şebek'lerde?

— Ağrıdan nasıl olsa uyuyamayacaktım...

— Neden olursa olsun; yalnız bu gidişle as­la iyi olmayacaksın sana söyleyeyim. Üstelik bizi üzüyorsun.

Praskovya Fedorovna, kocasının hastalığı­na karşı bu göstermelik halleriyle hem dışarıya hem kocasına şunları anlatmak istiyordu: Bu hastalıktan İvan İlyiç kendisi sorumludur; has­talığı, karısına yaptığı yeni bir aksilikten baş­ka bir şey değildir. İvan İlyiç karısının elinde olmadan böyle yaptığını hissediyor ama bununla teselli olamıyordu.

Mahkemede kendisine karşı tuhaf bir du­rum alındığının farkına varıyor veya böyle düşünüyordu. Bir aralık İvan İlyiç, ona yakında yeri boşalacak bir adama bakar gibi baktıkları kuşkusunu duymaya başladı. Bir ara da arka­daşları onun kuruntularıyla dostça alay etmeye başlamışlardı. Sanki içinde yer eden, onu dur­madan kemiren, bir bilinmezliğe sürükleyen dehşetli, korkunç, görülmemiş şey tatlı şakalar için en güzel konu idi! Hele İvan İlyiç'e on yıl önce­ki kendi halini hatırlatan Şvartz, küstahlığı ve özentili kibarlığıyla fena halde sinirlendiriyordu onu.

Arkadaşları eve gelirlerdi. Bir parti Vint oynamak üzere masaya otururlardı. Kâğıtları dağıtırlardı. Yedi karo yan yana düşüyordu...

Oyun ortağı,

— Kozsuz, diyerek iki karoyu tutuyordu.

Daha ne olsun! Neşeli, dinç olmak lâzım. Oyun iyi gidiyor. Gel gelelim İvan İlyiç birden­bire kemiren ağrıyı, ağzındaki kötü tadı duyma­ya başlıyor, bu haliyle oyundaki başarıya sevin­mesi ona gayet garip görünüyordu.

İvan İlyiç oyun ortağı Mihayıl Mihayloviç'in desteyi karmasına, nezaket göstererek kâğıt­ları önüne toplamaktan vazgeçmesine dikkat ediyor.

Mihayıl Mihayloviç toplama zevkini İvan İlyiç'e tattırmak için kâğıtları ona doğru uzatı­yor.

"Elimi uzatamayacak kadar halsiz mi sanı­yor beni?" diye düşünüyor İvan İlyiç. Kozları unutuyor, yanlış bir hareketle oyunu kaybedi­yor ve ortağına da kaybettiriyor. İşin en korkunç yanı Mihayıl Mihayloviç'in buna son dere­ce canı sıkıldığı halde tamamıyla kayıtsız görünmesidir. Neden kayıtsız kaldığını düşünmek de korkunç...

Hepsi onun rahatsız olduğunu görüyor,

— Yoruldunuzsa bırakabiliriz. Dinlenin, diyorlar.

— Dinlenmek mi?... Hayır. Hiç yorulmamış­tır o!..

Partiyi bitiriyorlar. Arkadaşlarının hepsi sessiz, neşesizdir. İvan İlyiç toplu neşesizliğe sebep olduğunu hissediyor, ağır havayı dağıt­mak elinden gelmiyor. Misafirler yemek yiyip dağılıyorlar. İvan İlyiç de, kendi hayatını nasıl zehirlemişse şimdi de başkalarının hayatını zehirlediğini, üstelik bu zehrin azalmayarak gitgi­de bütün varlığını sardığını anlayarak tek başına kalıyor.

Bu anlayışın verdiği maddi ıstırap ve kor­kuyla yatağa giriyor. Çoğu zaman gecenin bü­yük kısmını ağrılar yüzünden uykusuz geçir­mek zorunda kalıyor. Sabah gene kalkmak, gi­yinmek, mahkemeye gitmek, konuşmak, yazmak gerekmektedir. Gitmezse evde; her biri ayrı azap olan koskoca bir yirmi dört saat geçirmek zorunda kalacaktır. Böylece ölüm uçuru­munun kenarında yalnız başına, yanında bir anlayıp acıyanı olmadan yaşamaktadır kaderi...





V

Böylece bir iki ay geçti. Yılbaşından önce İvan İlyiç'in kaynı oraya gelmiş, onlarda kal­mıştı.

İvan İlyiç mahkemedeydi, Praskovya Fe­dorovna çarşıya çıkmıştı.

İvan İlyiç çalışma odasına girdiği zaman sıhhatli, kanlı canlı bir adam olan kaynını ba­vulunu açarken buldu. Adam, İvan İlyiç'in gel­diğini duyarak başını kaldırdı, bir saniye kadar sessizce ona baktı. Bu bakış İvan İlviç'e her şe­yi anlattı. Kaynı hayret çığlığını güç tuttu. Bu hareketi durumu açıklıyordu.

— Nasıl, değişmiş miyim?...

— Evet... bir değişiklik var...

Bundan sonra İvan İlyiç konuşmalarını hep sağlık durumuna getirmek istedi ama kaynı buna bir türlü yanaşmadı.

Praskovya Fedorovna geldi. Misafir onun odasına geçti. İvan İlyiç odasını anahtarla kilit­ledi, aynanın karşısına geçti. Önce önden, sonra yandan inceledi kendini... Karısıyla birlikte çıkardığı resmi aldı, aynadaki hayalle karşılaştır­dı: dehşetli değişme vardı. Daha sonra kolunu, dirseğine kadar sıvadı, baktı, gömleğin kolunu, indirdi. Kanepeye oturdu, yüzü asıldı. Sonra,

— Hayır hayır... olamaz! dedi.

Oturduğu yerden fırladı, masaya yaklaştı, bir dava dosyasını açıp okumaya başladı ama okuyamadı. Kapıyı açarak büyük salona geçti. Küçük salonun kapısı kapalıydı, İvan İlyiç parmaklarının ucuna basarak kapıya yaklaştı, din­lemeye başladı.

Praskovya Fedorovna,

— Hadi canım, büyütüyorsun sen! diyor­du.

— Ne büyütmesi! Sen farkında değilsin. Adam bitmiş. Gözlerine baksana... Can yok... Hastalığı neymiş?

— Kimse bilmiyor. Nikolayev (başka bir doktor) bir şey söyledi ama aklımda kalmadı, Leşçetitzki (asıl meşhur doktor) tam aksini söyledi.

İvan İlyiç kapıdan çekildi. Odasına gitti, yattı ve düşünmeye başladı: "Böbreğim kay­mış... Evet, böbreğim kaymış..." Doktorların ona böbreğini nasıl kopup kaydığı hakkında anlattıklarını hatırladı. Muhayyilesini zorlayarak bu böb­reği tutup durdurmaya, yerine yerleştirmeye çalışıyordu. Hani bu öyle uzun boylu bir iş de değildi. "Hele Piotr İvanoviç'e gideyim bir!" (Dokto­run arkadaşı olan dostuydu bu.)

İvan İlyiç zile bastı. Arabayı hazırlamalarını emretti, gitmeye hazırlandı. Karısı, yüzünde keder izleri ve başka zaman görülmeyen iyilikçi bir ifade ile,

— Nereye Jan? diye sordu.

Bu alışılmamış yumuşaklık İvan İlyiç'i kız­dırdı. Karısına ters ters baktı.

— Piotr İvanoviç'e gideceğim. İşim var.

Doktorun arkadaşı olan dostuna gitti. Bir­likte doktora gittiler. Doktor evdeydi. İvan İlyiç uzun boylu konuştu onunla.

Doktor, vücudunda olup bitenleri tıp diliyle açıkladı. Kör bağırsağında bir şey — ufacık bir şey vardı... Fakat iyileşmesi mümkündü. Bir or­gan güçlendirilip diğerinin çalışması ağırlaştırılıyor, böylelikle arıza giderilebiliyordu.

İvan İlyiç yemeğe biraz gecikti. Yemekten sonra neşeli neşeli konuştu; bir türlü çalışmak istemiyordu canı o akşam. Sonunda yazıhaneye geçti, hemen masaya oturdu. Dava dosyalarını okuyor, çalışıyordu. Gene de, geri bırakılmış önemli, hayatî bir iş olduğu; o işle, bunları bitirdikten sonra uğraşacağı düşüncesi bir türlü bı­rakmıyordu onu. İşini bitirdikten sonra körbağırsak konusuna dönecekti. Ama öyle yapma­dı, salona, çay içmeye gitti. Konukları vardı. Konuşuyorlar, piyano çalıyorlar, şarkı söylüyor­lardı. Kızları için arzuladıkları talip, sorgu yargı­cı da oradaydı.

İvan İlyiç, karısının söylediğine göre yemektekinden daha neşeliydi. Ama geri bıraktığı körbağırsağına ait önemli düşünceler bir an bile ak­lından çıkmıyordu. Saat on birde konuklarından izin alarak odasına geçti. Hastalandığından beri çalışma odasının bitişiğindeki küçük odada yatı­yordu.

Odasına gidip soyundu, Zola'nın bir roma­nını aldı. Okumuyor, düşünüyordu. Körbağırsağını isteğine uygun olarak hayalinde düzeltti. Emişme yoluna giriyor, dışarı çıkıyor, organla­rın düzenli çalışması yeniden başlıyordu. Ken­di kendine, "Orası öyle ama tabiata yardım et­mek gerek," dedi. İlâcını hatırladı; kalktı, içti. Sırt üstü uzanarak ilâcın faydalı etkisini, ağrıyı nasıl kestiğini dinlemeye başladı.

"İlâcımı muntazam alarak her türlü zarar­lı etkilerden kaçınmalıyım... Daha şimdiden bir derece iyileştiğimi, epey iyileştiğimi hissediyorum!

İvan İlyiç eliyle böğrünü yokladı. Dokunun­ca acımıyordu. "Hiçbir şey duymuyorum. Gerçekten epey iyileştim!"

Mumu söndürdü, yan yattı... Körbağırsağı düzeliyor, emişme yolunda... Birdenbire o ma­hut, derinden gelen sızıyı hafif ama kuşkulandırıcı, inatçı ağrıyı hissetti. Ağzında da o eski, çirkin tat... Yüreği bulandı, zihni karıştı. "Allah’ım! Yarabbi!... dedi. Gene, gene başladı... Bitmeyecek bu; hiç bitmeyecek!"

O anda meseleyi bambaşka yönden gördü: "İş ne körbağırsakta, ne de böbrekte; hayat ve ölümde... Öyle ya. Bir hayat vardı; şimdi de gi­diyor... Gidiyor ve bunu tutmak elimde değil... Evet. Ne diye kendimi aldatayım? Ölmekte ol­duğum, benden başka herkesçe bilinmiyor mu? Hafta, gün meselesi... Hatta belki de şimdi... De­min ortalık aydınlıktı, şu anda karanlık... Bura­dayım. Birazdan oraya gideceğim! Nereye?..."' Birdenbire buz kesildi, nefesi durdu. Yalnız kal­binin vuruşlarını duyuyordu.

"Ben yok olacağım. O zaman ne olacak aca­ba?... Hiçbir şey olmayacak. Yok olunca nerede olacağım? Yoksa ölüm... Hayır istemem!" Ya­taktan fırladı. Mumu yakmak istedi. Titreyen eliyle etrafını yokladı; mumu, şamdanla bera­ber yere düşürdü, yastığın üstüne yıkıldı. Göz­leri açık, yattığı yerden karanlığa bakıyor, "Hiç­bir şeyin önemi kalmadı... Ölüm! Evet, ölüm... diye düşünüyordu. Oradakilerin hiçbiri bilmi­yor, bilmek istemiyor, acımıyorlar. Eğleniyor­lar. (Uzaktan, kapalı kapının üstünden seslerin uğultusunu, çalgı seslerini duyuyordu.) Vız geliyor onlara ama kendileri de ölecekler. Eşek­ler!... Ben biraz önce, onlar biraz sonra... Ama onların da başına gelecek. Oysaki orada coşup duruyorlar. Hayvanlar!..." Hiddetten boğulu­yordu. Dayanılmaz bir ıstırap içindeydi. "Her­kesin, her zaman bu müthiş korkuya katlan­ması kabil mi?"

İvan İlyiç kalktı. "Doğru yapmıyorum. Sakinleşmeliyim. Her şeyi aklımdan bir kere daha geçirmek gerek..." Düşünmeye başladı: "Evet... Hastalığın başlangıcı — böğrümü vurdum. Ama halim hep buydu; bugün de, yarın da... Biraz sızladı, sonra arttı. Sonra doktorlar ortaya çık­tı. Sonra neşesizlik, hüzün, gene doktorlar... Böylelikle adım adım uçuruma yaklaşıyorum, kuvvetim azaldı. Daha sonra... daha sonra zayıfladım, gözlerimin feri kaçtı, işte ölüm geldi çattı; ben de bağırsağımı düşünüyorum!... Ba­ğırsağımı nasıl tamir etsek diye çare arıyorum. Oysaki işte ölümün ta kendisi!... Ölüm mü aca­ba?..." Gene korku sardı. Tıkanacak oldu. Eğilerek kibrit aramaya başladı. Dirseğini komo­dine dayadı. Komodin eğilmesine engel oluyor, kolunu acıtıyordu. İvan İlyiç kızdı. Hırsla, da­ha çok abandı ve komodini devirdi. Tıkanarak, perişan halde ölümü bekleyerek sırt üstü yatağa yıkıldı.

O sırada konuklar dağılıyordu. Praskovya Fedorovna onları uğurlarken gürültüyü duydu, odaya girdi.

— Ne oldu?

— Hiç. Komodini kazara düşürdüm de... Karısı gidip mum getirdi. İvan İlyiç yattığı yerde, bir fersah yol koşmuş biri gibi sık sık, derinden soluk alarak sabitleşmiş gözleriyle ka­dına bakıyordu.

— Ne var Jan?

— Hi..iç... Dü...şür...düm... "Ne diyeyim?... Ne desem, anlamayacak ki!" diye düşündü

Karısı gerçekten anlamadı. Mumu yerden kaldırdı, yaktı ve aceleyle çıktı. Bir bayan mi­safiri geçirecekti. Döndüğü vakit İvan İlyiç hep öyle, arka üstü, tavana bakarak yatıyordu.

— Nasılsın Jan? Yoksa fenalaştın mı? Kadın başını salladı, yanına oturdu.

— Beni dinle Jan, bana kalırsa Leşçetitzki'yi çağıralım. Ne dersin?

Bunun anlamı, şöhretli doktoru çağırıp pa­rayı esirgememekti. İvan İlyiç dudaklarında ze­hirli bir gülümsemeyle,

— Hayır, istemez; dedi.

Karısı bir parça daha oturdu. Sonra yakla­şarak alnından öptü.

— İvan İlyiç, kadın onu öperken bütün varlığıyla ondan nefret ediyor, itmemek için kendi­ni zor tutuyordu.

— Allah rahatlık versin. Uyursun inşallah.

— İnşallah.





VI

İvan İlyiç ölmekte olduğunu duyuyor, üzün­tüden kurtulamıyordu. Ölmekte olduğu inancı bütün varlığını kaplamıştı. Fakat alışmak şöy­le dursun âdeta manasını kavrayamıyordu.

Kizeveter'in Mantık kitabında,

"Gaius bir insandır. İnsanlar ölümlü olduk­larına göre Gaius da ölümlüdür" deniyordu.

İvan İlyiç bu örneği bütün ömrünce yalnız Gaius'a uygulamayı doğru buluyordu. Kendisine asla değil... Orada Gaius, sıradan bir insan olduğu için bu hüküm doğruydu. Ama İvan İlyiç Gaius olmadığı gibi sıradan bir insan da de­ğildi. O, öteden beri bambaşka, herkesten apay­rı bir varlıktı. O, vaktiyle annesi ve babasıyla, Mitya ve Volodya kardeşleriyle, oyuncaklarıyla, arabacıyla, dadısıyla; sonra da Katenka ile geçen çocukluğunu, delikanlılığını, gençliğini; sevinçleriyle, kederleriyle, heyecanlarıyla anan Vanya idi.

Gaius, Vanya'nın o kadar sevdiği çizgili lâstik topun kokusunu bilir miydi? Gaius onun gibi annesinin elini öper miydi? Annesinin ipek elbisesi Gaius için böyle tatlı hışırdar mıydı? Pravovedeniye okulunda börek yüzünden baş kaldıran Gaius muydu? Aşk duygularını hisseden Gaius muydu? Gaius onun gibi duruşma idare edebilir miydi?

Gaius gerçekten ölümlüdür, onun ölmesi kabul edilebilir. Ama ben, Vanya, İvan İlyiç, ben başkayım... Bütün duygularımla, düşüncelerim­le başkayım! Ölüme zorla götürülmeme imkân yok. Çok feci bir şey olurdu bu!

İvan İlyiç böyle düşünüyordu: "Benim de Gaius gibi ölmem gerekseydi, bunu önceden bilecektim. İçim söylerdi bunu... Ama hiç de öyle olmadı. Ben de, bütün arkadaşlarım da, hepimiz, bunun, Gaius'daki gibi olmayacağını anlıyorduk. Oysaki şimdi böyle bir şey... yo, mümkün değil! Mümkün değil ama oldu işte. Neden bu? Nasıl anlamalı bunu?.."

İvan İlyiç bir türlü kavrayamıyor; bu dü­şünceyi yalan yanlış, marazi bir düşünce gibi kendinden uzaklaştırmaya, yerini başka, doğru, salim düşüncelere vermeye çalışıyordu. Fakat bu düşünce hatta düşünce gibi değil, gerçek gibi gelip önüne dikiliyordu. O zaman bu düşüncenin yerine, sırayla, başka düşünce­ler çağırıyor, bunlarda bir dayanak noktası bul­mayı umuyordu. Ölüm fikrini perdeleyen eski düşünce şekline dönmek istiyordu. İşin tuhafı, önceleri ölümü ondan gizleyen şeyler şimdi aynı etkiyi yapmıyordu.

İvan İlyiç son zamanda ona ölümü unuttu­ran eski duygularını canlandırmakla vakit geçiriyordu. Bazen kendi kendine, "İşimle meşgul olayım. Eskiden hayatımı dolduran oydu" di­yor, bütün şüpheleri kendinden kovarak mah­kemeye giriyordu. Orada arkadaşlarıyla konuşmaya başlıyordu. Öteden beri alıştığı gibi dal­gın, düşünceli bir bakışla mahkeme kalabalığı­nı süzerek zayıflamış elleriyle meşe ağacından koltuğun kenarına dayanarak oturuyordu. Her zamanki gibi, arkadaşına eğilerek dava dosya­sını yanına çekip, fısıldaşarak, sonra birdenbire gözlerini kaldırıp koltuğunda doğrularak belir­li kelimeleri söylüyor, duruşmaya başlıyordu.

Fakat tam duruşmanın ortasında, böğründeki ağrı davanın gidişine önem vermeden kendi sinsi, kemirici işine başlıyordu. İvan İlyiç hem kulak veriyor, hem de buna ait düşünceden sıyrılmaya çalışıyordu. Ama ağrı yıkıcı işine devam ediyordu. Öteki [Azrail] geliyor ve önünde dikiliyordu. İvan İlyiç'e bakıyordu; o da bu bakı­şın altında taş kesiliyordu, gözleri donuklaşıyordu. Yeniden kendi kendine sormaya başlıyordu: "Acaba, gerçek yalnız o mu?..." O zaman arkadaşlarıyla etraf, onun gibi parlak, ince bir yar­gıcın şaşırıp hata ettiğini hayretle, üzüntüyle görüyorlardı. İvan İlyiç silkinerek kendini to­parlamaya gayret ediyor, duruşmayı böylece sona erdiriyordu. Sonra, mahkeme işlerinin onu kendinden gizlemek istediği şeye karşı eskisi gibi koruyamayacağını, mahkeme işleri ile ondan kurtulamayacağını kederle anlıyor, üzgün üzgün eve dönüyordu. En kötüsü, O, İvan İlyiç'i, İvan İlyiç bir şey yapsın diye değil, yalnız ona, tam gözlerinin içine baksın ve hiçbir şey yapma­dan sonsuz ıstırap çeksin diye kendine çekiyor­du.

Bundan sıyrılmaya çalışan İvan İlyiç başka bir teselli, başka kaçamak taraflar arıyordu. Buluyor, bunlar onu kısa bir zaman için kurta­rır gibi oluyordu. Ama kısa zamanda bu avuntular da siliniveriyor, daha doğrusu güçlerini yitiriyorlardı. Sanki Öteki her şeye hâkimdi, hiçbir şey ona karşı gelmeye kadir değildi

Kendi eliyle döşediği oturma salonuna son zamanlarda kaç defa girdiyse cilâlı masanın üzerinde bir çizik gözüne ilişti. Döşemesine ha­yatını feda ettiği bu salona her girişte zehirli bir gülüşle gülerdi. Hastalığının o mahut düş­meden sonra başladığını biliyordu.

İvan İlyiç, masadaki çiziğin nereden geldiği­ni araştırıyor, bunu, albümün üstündeki kenarı kalkmış bronzdan bir süsün yaptığı sonucuna varıyordu.

Kendi eliyle özenerek düzenlediği bu pahalı albümü alıyor, evirip çevirerek kızıyla arkadaşlarının savrukluğuna kızıyordu. Albümün ka­paklarının biri hırpalanmış, resimleri ters kon­muştu. İvan İlyiç özenle her şeyi yeniden düze­ne sokuyor, kenardaki kabartmayı düzeltiyor­du.

Aklına, bütün bu albüm takımlarını öbür köşeye, çiçeklerin yanına yerleştirmek geliyor­du. Uşağı çağırıyor, kızı ya da karısı yardıma geliyordu. Ama fikrini beğenmeyerek razı olmu­yor, karşı koyuyorlardı. İvan İlyiç tartışmaya girişiyor, kızıyordu. Bunun da kendine göre iyi tarafı vardı: Ötekini unutuyor, görmüyordu.

Bir eşyanın yerini değiştirirken karısı,

— Bırak canım, uşaklar yaparlar; doku­nur sana; deyince, O birdenbire karşısına diki­lirdi.

Paravanın arkasından gözükür, İvan İlyiç görürdü Onu, iyice seçerdi. Kaybolacağını ümit ediyor ve istemeyerek böğründekini dinliyor. İşte orada aynı yerde yerleşmiş, her zamanki gibi sızlıyor... İvan İlyiç artık unutmuyor. Öteki de çiçekler arasından açıktan açığa ona bakarak sırıtıyor: "Bütün bunlara ne lüzum var!..." gibi­lerden...

"Benim bir perde yüzünden, savaş yapmış gibi hayatımı kaybettiğim gerçek mi? Mümkün mü bu?... Ne kadar feci, manasız bu! Mümkün değil ama oldu işte..."

Çalışma odasına gidiyor, yatıyor, gene Onunla baş başa kalıyor. Göz göze. Yapılacak bir şey yok. Yalnız Ona bakmak ve buz kesil­mek...





VII

Nasıl olduysa oldu; ama nasıl olduğu hakkında bir şey söylenemezdi, çünkü her şey adım adım ve belirsizce oluyordu. Hastalığının üçün­cü ayında İvan İlyiç'in karısı, kızı, oğlu, hizmet­çiler, ahbaplar ve doktorlar, başta da kendisi onun başkalarını ancak bir yönden ilgilendirdi­ğini artık biliyorlardı. Bu, onun ortadan ne za­man kalkacağını, etraftaki canlıları varlığıyla tedirgin etmeye ne zaman son vereceğini, ken­disinin de çektiklerinden ne zaman kurtulaca­ğını bilmekten ibaretti.

Gitgide geceleri daha az uyuyordu. Afyon veriyorlardı; sonra da morfin iğnelerine başla­dılar. Bunlar acılarını azaltmıyordu; yarı uyku halinde duyduğu ağır bir sıkıntı, ilk zaman bir yenilik gibi onu yatıştırıyordu. Fakat bu sıkın­tı, zamanla, açık ağrılardan daha üzücü gelme­ye başladı.

Yemekleri özel olarak, doktorların emirleri uyarınca yapılıyordu. Bunlar da günden güne tatsızlaşıyor, tiksindirici geliyordu ona.

Dışarı çıkması da ayrıca düzenlenmişti. Her defasında bu da bir azaptı. Pislik, utanç, koku ve bunlara başka birisinin katılması İvan İlyiç'i dehşetli üzüyordu. Bu en can sıkıcı işte de bir teselli sebebi bulmasını bildi. Temizliğine sofra uşağı Gerasim bakıyordu.

Gerasim ak pak, şehir yemeğiyle semirmiş genç bir köylüydü. Daima neşeli, pırıl pırıl yüzlüydü. İvan İlyiç ilkin, millî kıyafeti her zaman terte­miz olan bu adamın böyle çirkin işle uğraşma­sından üzüntü duyardı.

Bir keresinde, lazımlıktan kalkıp da ken­dinde pantolonunu çekecek güç bulamayınca oradaki yumuşak koltuğa yığılıverdi. Adaleleri bariz şekilde görünen halsiz bacaklarına korku dolu bakışlarını dikti. Odaya hafif ama kuvvet­li adımlarla Gerasim girdi. Ayağında kalın kunduralar vardı. Kunduralarının katran kokusuy­la birlikte temiz bir kış havası da getirdi. Üze­rinde, kendir bezinden önlükle temiz bir basma mintan vardı. Mintanın sıvalı kollarından genç, sağlam çıplak kolları görünüyordu.

Gerasim, İvan İlyiç'e bakmadan ve besbelli hastayı incitmemek için yüzünden akan hayat sevincini gizlemeye çalışarak lazımlığa yaklaş­tı. İvan İlyiç ona halsiz bir sesle,

— Gerasim! diye seslendi.

Gerasim birdenbire toplanıverdi. Bir yanlış­lık yaptım diye korkmuştu galiba. Sakalları ye­ni yeni çıkan körpe, saf, genç yüzünü hızlı bir hareketle hastaya doğru çevirdi.

— Bir şey mi buyurdunuz beyim?

— Belki tiksiniyorsun, oğlum... Artık kusu­ruma bakma. Yapamıyorum.

Gerasim parlayan gözlerinin bakışını ona çevirdi, taptaze, beyaz dişleriyle sırıtarak,

— Öyle şey mi olur beyim! Hastasınız... dedi.

Becerikli, kuvvetli elleriyle alıştığı işi yapıp bitirdikten sonra sessiz adımlarla dışarı çıktı. Beş dakika sonra aynı hafif yürüyüşüyle tekrar döndü, İvan İlyiç hep koltukta oturuyordu. Uşak yıkayıp temizlediği lazımlığı yerine koydu, İvan İlyiç,

— Bana yardım et, ne olursun Gerasim; dedi. Yanıma gel... (Gerasim yaklaştı) Kaldır beni. Yalnız yapamıyorum... Dimitri'yi de dışarı gönderdim...

Gerasim yanına geldi. Tıpkı yürüyüşündeki çeviklikle, kuvvetli kollarıyla onu becerikli, yumuşak bir hareketle kaldırdı ve öylece tuttu. Öbür eliyle pantolonunu yukarı çekti, hastayı tekrar oturtmak istedi. Fakat İvan İlyiç onu kanepeye kadar götürmesini söyledi. Gerasim zahmetsizce, sanki hiç dokunmadan, kucağında götürür gibi kanepeye bıraktı onu.

— Sağ ol. İyi beceriyorsun... böyle işleri.

Gerasim gene gülümsedi, odadan çıkacak gibi oldu. Ama İvan İlyiç ondan o kadar hazzetti ki bırakmak istemedi.

— Bak oğlum, şu sandalyeyi çekiver lüt­fen. Hayır, bunu değil, ötekini; ayaklarımı altı­na sür. Ayaklarım yüksekte olunca daha iyi hissediyorum kendimi.

Gerasim sandalyeyi getirdi. Hiç çarpmadan birden yere bıraktı, hastanın ayaklarını üstüne koydu, İvan İlyiç, Gerasim ayaklarını yükseğe kaldırınca daha iyi hissetti kendisini.

— Hah, böyle daha iyiyim. Şu yastığı da ayaklarımın altına koy bari.

Gerasim bunu da yaptı. Gene İvan İlyiç'in ayaklarını kaldırıp indirdi. Kaldırırken İvan İlyiç daha iyi hissediyor kendisini, indirince yeni­den fenalaşır gibi oluyordu.

— İşin var mı Gerasim? diye sordu.

Beylerle nasıl konuşmak gerektiğini şehir­lilerden öğrenen Gerasim,

— Hayır efendim, dedi.

— Yapılacak ne işin kaldı?

— Ne işim var ki!.. Hepsini yaptım bitir­dim zaten. Yarına kırılacak odun kaldı bir...

— Öyleyse ayaklarımı şöyle yüksekte tut, olmaz mı?

— Neden olmasın? Olur.

Hastanın ayaklarını kaldırdı. İvan İlyiç'e, bu durumda ağrılarını hiç duymuyormuş gibi geldi.

— Odun ne olacak?

— Hiç meraklanmayın. Ona da yetişiriz.

İvan İlyiç Gerasim’e, oturarak ayaklarını tutmasını söyledi ve onunla konuşmaya başladı. İşin tuhafı, Gerasim ayaklarını tutarken iyileş­miş gibiydi.

O günden sonra İvan İlyiç arada bir Gerasim'i çağırıyor, ayaklarını onun omuzlarına ko­yarak konuşmaktan haz duyuyordu. Gerasim bunu zahmet çekmeden, istekle, sade, içten bir tavırla ve İvan İlyiç'i duygulandıran bir iyi kalplilikle yapıyordu. Başka insanların varlığı, gücü ve diriliği İvan İlyiç'e dokunduğu halde Gerasim'de bunlar onu üzmüyor, tersine yatıştırıyor­du.

İvan İlyiç'in başlıca ıstırabı, kendisine söy­lenen yalandı. Nedense bu yalan herkes tara­fından kabul edilmişti. Güya o, yalnız çok has­taydı... Sakinleşerek tedavi edilirse çok iyi so­nuca varılacaktı. Oysaki İvan İlyiç, ne yapılırsa yapılsın sonucun daha korkunç azaplar ve ölüm­den başka şey olmadığını biliyordu. Bu yalan üzüyordu onu. Herkesin ve kendisinin bildiği şeyi açıkça söylemek istemeyişlerine, feci halini yalanla örtüp onu da bu yalana katmalarına üzülmemek elinden gelmiyordu.

Yalan, ölümün arifesinde çevresini kaplayan bu yalan; korkunç, muhteşem ölüm olayı­nı onların ziyaretleri, perdeleri, yenmeğe hazırlanan mersin balıkları seviyesine indiren bu ya­lan, İvan İlyiç için son derece azap vericiydi, işin tuhafı, çevresindekiler ona bu hokkabazlık­ları yaparken kaç defa: "Bırakın şu yalanları! Ölmekte olduğumu siz de biliyorsunuz, ben de biliyorum. Yalan söylemekten vazgeçin bari!" diye bağıracak oluyordu. Ne var ki hiç bir zaman kendinde bunu yapacak gücü bulamıyordu.

Korkunç, feci ölüm olayına çevresindekilerin, tesadüfî, tatsız bir olay, hatta bir münasebetsizlik şekli verdiklerini görüyordu. (Ona, üstünden kötü kokular saçarak salona giren bir adam gibi davranıyorlardı.) İvan İlyiç'i, haya­tı boyunca yolundan ayrılmadığı terbiye ve ki­barlık bu seviyeye indirmişti. Kimse halini an­lamak istemediği için acımıyordu da ona. Yalnız bir Gerasim bu hali anlıyor, ona acıyordu. Bu yüzden İvan İlyiç kendini yalnız Gerasim’le bu­lunduğu zamanlar iyi hissediyordu. Gerasim, bazen, bütün gece sabaha kadar onun ayaklarını tuttuğu ve yatmaya gitmek istemediği zaman­lar çok iyi oluyordu.

— Hiç meraklanmayın İvan İlyiç; sonra uyurum, derdi Gerasim.

Arada bir, birdenbire senli benli konuşma­ya başlayan Gerasim,

— Keşke sen hasta olmasaydın; yoksa ben hizmet etmekten çekinmem! diye hastanın gönlünü almaya çalışıyordu.

Yalan söylemeyen yalnız Gerasim'di. İşin aslını yalnız onun anladığını, bunu gizlemeye lüzum görmediği ve erimiş bitmiş efendisine açık­ça acıdığı belliydi. Hatta bir sefer onu yatmaya gönderen İvan İlyiç'e olanca saflığıyla, olduğu gibi,

— Hepimiz öleceğiz. Elimizden gelirken neden çalışmayalım? diye hastayı avuttu.

Gerasim bu sözlerle, özellikle, ölümlük biri­sine hizmet ederken bu işe karşı bezginlik filân duymadığını anlatmak istiyordu. Kendi sırası gelince, başka birisinin de onun için aynı hizmette bulunacağını umuyordu.

Mahut yalandan başka İvan İlyiç'e son de­rece acı gelen bir bakım daha vardı: ona kimse­nin, acınmış olmak istediği gibi acımaması... Bu da, belki, bu yalana bağlı bir şeydi. Bazı dakikalar, geçirdiği acı buhranlarından sonra —kendi kendine bile açıklamaktan çekindiği halde— has­ta bir çocuğa acıdıkları gibi, ona da acımaları­nı istiyordu... Çocuklar gibi sevilip avutulmayı, birisinin başında ağlamasını istiyordu. Önemli bir kişi olduğu, sakalı artık kırçıllaştığı için bu­na imkân olmadığını bildiği halde gene de isti­yordu...

Gerasim’e onu bağlayan şey, bu isteğin az da olsa yerine gelmesiydi. Gerasim'in yakınlığı İvan İlyiç için tek teselliydi.

Evet, İvan İlyiç ağlamak, okşanmak, başın­da ağlayanları görmek istiyordu. Arkadaşı, mahkeme üyesi Şebek gelip yokluyordu onu. İvan İlyiç ona açılıp içini dökeceği yerde somurtur, sert, haşin bir tavır takınarak, elinde olma­dan, temyiz edilen bir karardan söz açar, bun­daki fikrini hararetle savunmaya başlardı.

İvan İlyiç'in hayatının son günlerini en çok çevresindeki ve kendi içindeki bu yalan zehirliyordu.





VIII

Sabah vaktiydi. Sabah... çünkü Gerasim gitmiş, yerine uşak Piotr gelmişti.

Piotr mumları söndürdü, perdelerden birini açtı, yavaşça, gürültü etmemeye çalışarak odayı toplamaya başladı. Sabah mıydı, akşam mıydı; cuma mıydı, pazar mıydı?... Hepsi birdi bunların.

Her günü bir an dinmeyen, ıstırap veren ağrılar­la, umutsuzca süren gene de henüz sönmemiş yaşama duygusuyla; yaklaşan biricik gerçek, hep o uğursuz, korkunç ölüm ve hep aynı yalanla doluydu. Bu durumda hangi saatin, günün, haftanın sözü olurdu...

— Çayınızı getireyim mi beyefendi?

İvan İlyiç, "Uşak intizam istiyor; beyler sabahleyin çay içmeli..." diye düşündü, kısaca,

— İstemez, dedi.

— Kanepeye geçmek ister misiniz?

"Odayı toplayacak. Ona engel oluyorum. Ben bir pislik, intizam bozan unsurum ben..."

— Hayır; rahat bırak beni, diye ters bir cevap verdi.

Uşak ortalığı topladı. İvan İlyiç elini uzat­tı. Piotr, hizmete hazır bir halle yanına koştu.

— Bir emriniz mi var beyefendi?

— Saat...

Piotr, hastanın eli altında duran saati aldı, ona uzattı.

— Sekiz buçuk. Daha kalkmadılar mı?

— Hayır efendim. Vladimir İvanoviç (oğ­lu) liseye gittiler. Praskovya Fedorovna, arayacağınız zaman uyandırmamızı emrettiler. Uyan­dıralım mı?

— Yo, istemez.

"Çay içsem, nasıl olur acaba?..." dedi ken­di kendine. "Şey... getir bir çay bakalım!"

Piotr kapıya gitti. İvan İlyiç yalnız başına kalmaktan korktu.

"Ne yapsam da onu burada oyalasam?... Hah, ilâç var..."

— Piotr, ilâcımı ver.

"Alayım bari belki fayda eder..."

Kaşığı aldı. Ağzında bildiği baygın, tatlım­sı ve hayattan umut kestiren tadı duyunca "Yok, fayda etmez! Bütün bunlar saçma, boş şeyler..." diye karar verdi. Hayır, inanmam artık. Fakat bu ağrı nereden geliyor? Bir dakikacık dinse bari!"

İnledi. Piotr geri döndü.

— Yok yok, git. Çayımı getir.

Piotr çıktı. İvan İlyiç yalnız kalınca gene inledi. Bu defa ağrı büsbütün kuvvetlendiği hal­de ondan değil de daha çok iç sıkıntısından inlemişti. "Hep aynı şey... Bitmek bilmeyen gün ve geceler... Çabuk olsa bari! Ama şu çabuk olan ne acaba? Ölüm — karanlık. Hayır, ölüm olmasın da ne olursa olsun!"

Piotr tepsi içinde getirdiği çayla odaya gi­rince İvan İlyiç, karşısında kim ve ne olduğunu anlamadan uzun uzun, şaşkın bir bakışla ona baktı. Piotr bu bakıştan bozulunca İvan İlyiç ancak kendine geldi.

— Ha, dedi. Çay mı? Peki. Koy şuraya. Ama önce yıkanmama yardım et. Bir de temiz bir gömlek...

İvan İlyiç yıkanmaya başladı. Dinlene din­lene ellerini, yüzünü yıkadı. Dişlerini fırçaladı. Saçını tararken aynaya baktı. Bakınca kork­tu. En çok saçlarının sarı alnına dümdüz yapışmasından ürkmüştü.

Gömleğini değiştirirken, vücuduna bakıp daha çok korkacağını bildiği için gözlerini kaçırıyordu. Tuvaletini bitirdikten sonra robdöşambrını giydi, battaniye ile örtündü, çay içmek üzere koltuğa oturdu. Bir dakika kadar âdeta canlanmış hissetti kendini. Ama çay içmeğe başlar başlamaz gene aynı tadı, aynı ağrıyı duydu. Çayını zorla bitirdi, ayaklarını uzatarak yattı. Yattı, Piotr'u da gönderdi.

Hep aynı şey... Kâh bir umut kıvılcımı parlıyor, kâh bir keder deryası kabarıyor; hep ağrı, hep ağrı, hep keder ve hep aynı şey... Yalnız kalmaktan içi sıkılıyor. Birisini çağırmak isti­yor. Ama başkalarının yanında daha fena oldu­ğunu önceden biliyor. "Bari gene morfin ver­seler de kendimden geçsem. Doktora söyleyeyim, bulsun bir şey. Dayanılmaz buna... dayanıl­maz!"

Bir iki saat böyle geçiyor. Birdenbire zil se­si duyuluyor dışarıdan. İnşallah doktordur! Gerçekten doktordur bu. Canlı, zinde, besili ve ne­şeli. Yüzünde: "Siz bir şeyden korktunuz ama biz hemen işi düzene koyarız!" diyen bir ifade var. Gerçi doktor bu tavrın burada yersiz oldu­ğunu biliyor. Ne var ki bir defa bu halle gelmiş artık. Ziyaretlere gitmek üzere frakını daha sa­bahtan giyenler gibi onu üstünden atamaz bir daha.

Doktor canlı, teselli vermek isteyen bir hal­le ellerini ovuşturuyor,

— Üstüm soğuk. Dışarısı iyice soğuk. Mü­saade buyurun ısınayım önce... diyor.

Bunu, sanki iş onun ısınmasındaymış, ısı­nınca her işi yoluna koyacakmış gibi söylemiş­ti.

— E, nasılsınız bakalım?

İvan İlyiç "Yalan konuşmaktan hiç mi sıkılmıyorsun sen?" diyen bir halle doktora ba­kıyor. Doktor bu soruyu anlamak istemiyor.

— Hep öyle, diyor İvan İlyiç. Çok fena. Ağrı bir türlü geçmiyor, yenilmiyor... Bir şey bulsak!

— Ah bu hastalar, hep böyledir işte!... Eh, artık ısınmış gibiyim. Titiz Praskova Fedorovna bile hararet dereceme itiraz etmez her halde. Merhaba!

Doktor İvan İlyiç'in elini sıktı. Deminki hoppaca halini bırakarak ciddi bir tavırla has­tanın muayenesine girişti. Nabzını yokladı, de­recesini aldı, vurmalara, dinlemelere başladı.

İvan İlyiç, bütün bunların saçma, kof ya­lanlar olduğunu kesin olarak biliyordu. Bunun­la beraber, doktor diz çökerek üstüne eğilip ku­lağını kâh yukarı, kâh aşağı koydukça, yüzüne manalı bir ifade vererek onun üstünde birtakım idman hareketleri yaptıkça İvan İlyiç kendini kaptırıyor. Tıpkı vaktiyle, hepsinin yalan söy­lediklerini bildiği halde avukatların nutukları­na kapıldığı gibi...

Doktor, kanepenin üstünde diz çökmüş, hâ­lâ bir yanını muayene etmekle meşgulken kapı­da Praskova Fedorovna'nın ipekli elbisesi hışır­dadı. Doktorun gelmesi kendisine haber verilmediği için Piotr'u nasıl azarladığı duyuldu.

İçeriye girdi. Kocasını öptü ve hemen, kalkalı çok olduğunu, doktorun gelişinde yanların­da bulunmayışının sadece bir tesadüf olduğunu açıklamaya girişti.

İvan İlyiç ona bakıyor. Her şeyini ayrı ayrı inceliyor. Karısının beyazlığını, tombullu­ğunu, ellerinin, boynunun parlaklığını, saçlarının parıltısını, hayat dolu gözlerinin ışıldamasını suç olarak görüyor. Ruhunun bütün kuvvetiy­le nefret ediyor ondan. Dokunuşu, içinde bir nefret dalgası kabarttığı için ıstırap veriyor ona.

Praskovya Fedorovna'nın ona ve hastalı­ğına karşı aldığı durumda hiç değişiklik yok. Hastalarla temasta belli tavırlar takınan dok­tor bu hallerinden nasıl geçemezse, o da kocası­na karşı kendine göre bir durum aldı. Güya İvan İlyiç gereken şeyleri yapmıyor ve kabahat hep kendisinde... O da bu yüzden, kocasını sevdiği için sitem ediyor... Praskovya Fedorovna bu ha­lini hiç bırakmıyordu.

— Söz dinlemiyor ki efendim. İlâcını vak­tinde almıyor. Yattığı durum da her halde onun için zararlı: hep ayaklarını yukarı kaldırıp ya­tıyor.

Praskovya Fedorovna doktora, kocasının ayaklarını Gerasim'e havaya kaldırttığını anlat­tı. Doktor, "Ne yapalım, bu hastalar bazen böy­le saçma şeyler yaparlar. Mazur görmeli..." gibilerden yarı alaylı, yarı acıyan bir gülümseyişle gülümsedi.

Muayene bittikten sonra doktor saatine baktı. Praskovya Fedorovna İvan İlyiç'e, ister darılsın ister darılmasın, bugün için meşhur doktoru çağırdığını haber verdi. Mihayıl Daniloviç'le (her zamanki doktorun adı) ikisi bakıp bir karara varacaklardı.

— Rica ederim, itiraz etme. Kendim için yapıyorum bunu.

Kadın bunu biraz alayla söylemiş; her şeyi onun için yaptığını ve ancak bunun için reddedilmeyi haklı bulmadığını hissettirmişti.

İvan İlyiç ses çıkarmıyor, yüz buruşturu­yordu. Çevresini saran yalan ağı o kadar do­laşmış, karışmıştı ki içinden çıkmak hayli güç­tü. Karısı ona yaptığı her şeyi sırf kendisi için yapıyordu... Kendisi için yaptığını da açıkça söylüyordu. Hesapça, yapılan o kadar olağanüs­tü şeylerdi ki, onun bundan ters bir sonuca var­ması gerekiyordu.

Saat on bir buçukta gerçekten meşhur dok­tor geldi. Yeniden dinlemeler, İvan İlyiç'in ya­nında ve dışarıda böbreğe, bağırsağa dair manalı konuşmalar, sorular ve cevaplar başladı. Soru­lar ve cevaplar az sonra öyle bir havaya bürün­dü ki, hayatla ölüm gibi gerçek ve İvan İlyiç için biricik önemli mesele tekrar bir böbrek — bağırsak meselesi şekli aldı. O böbrek ve ba­ğırsak ki, bir türlü ödevlerini yapamıyorlardı ve ünlü doktorla Mihayıl Daniloviç nerde ise üstlerine saldırarak onları zorla düzene sokacak­lardı.

Meşhur doktor veda ederken görünüşte ciddi idi ama umutsuz değildi. İvan İlyiç'in korku, umut ışıkları parlayan gözlerini ona kaldı­rarak iyileşmesine imkân olup olmadığını cesaretsizce soruşuna, kesin olarak garanti etme­mekle beraber ihtimal mevcut olduğunu söyle­di.

İvan İlyiç'in doktoru uğurlayan umut dolu bakışı öyle acıklıydı ki Praskovya Fedorovna vizite parasını vermek için odadan çıkarken ağ­ladı.

Doktorun umut verici sözlerinin etkisi uzun sürmedi. Gene aynı oda, aynı tablolar, perdeler, duvar kâğıdı, ilâç şişeleri ve hep o ağrılı vücut... İvan İlyiç inlemeye başladı. İğne yaptılar. Daldı. Ayıldığı zaman ortalık kararıyordu. Yemeğini getirdiler. Çorbadan zorla birkaç kaşık içti. Ge­ne aynı şey, gene yaklaşan gece...

Akşam yemeğinden sonra saat yedide oda­sına Praskovya Fedorovna girdi. Akşam toplan­tısına gidiyor gibi giyinmişti. İri göğüsleri korsa ile sıkılmıştı. Yüzünde pudra izleri vardı. Tiyatroya gideceklerini ona sabahtan hatırlatmış­tı. Sarah Bernard o şehirdeydi. Locaları vardı. Bilet alınması için İvan İlyiç ısrar etmişti. Ama şimdi bunu unutmuştu; karısının süsü gücüne gidiyordu. Çocuklara terbiyevî, estetik bir zevk vermek maksadıyla tiyatroya gitmelerinde ısrarını hatırlayınca kırgınlığını açığa vurmadı.

Praskovya Fedorovna odaya kendinden memnun, aynı zamanda sanki suçlu bir halle girmişti. Kocasının yanına oturdu, sağlık duru­munu sordu.

İvan İlyiç, kadının, öğrenecek bir şey olmadığını bildiğini, bu soruyu cevap almak için değil, lâf olsun diye sorduğunu anlıyordu.

Praskovya Fedorovna konuşmaya başladı. Gitmek zorunda olmasa yerinden kıpırdanmayacağını söyledi. Loca alınmıştı. Liza ile Petrişçev (sorgu yargıcı, kızlarının nişanlısı) gittikleri için, onları yalnız bırakmak mümkün değildi ta­bii. Oysaki yanında otursa daha zevk alırdı. Ba­ri o evde yokken doktorların söylediklerini yap­saydı...

— Şey... Fedor Dmitriyeviç (nişanlı) sana uğramak istiyordu. Gelsin mi? Liza da...

— Gelsinler.

Kızı süslenmiş, genç, nesi varsa ortada vücuduyla odaya girdi. İvan İlyiç'e vücudu sonsuz ıstırap çektirirken o kendi vücudunu teşhir edi­yordu.

Sağlam yapılı, güçlü kuvvetli, her halinden âşık olduğu anlaşılan Liza, saadetini karartan hastalığa, ıstıraba ve ölüme için için kızıyordu.

Fraklı, saçları Kapul'vari kıvrılmış; beyaz yakanın sımsıkı sardığı uzun, damarlı boyunlu Fedor Dmitriyeviç de elinde silindiriyle içeri gir­di. Kocaman beyaz kolalı plastronu, kuvvetli baldırlarını saran siyah pantolonu vardı; beyaz eldiven takmıştı.

İvan İlyiç'in liseli oğlu da, Fedor Dmitriyeviç'in arkasından sine sine, görünmemek ister gibi süzülüverdi. Zavallı, yeni resmî elbise, beyaz eldiven giymişti. Gözlerinin altında, İvan İlyiç'in manasını çok iyi bildiği müthiş morartılar var­dı.

Oğluna karşı her zaman şefkat duyardı. Çocuğun ürkek, acıyan bakışı korkunçtu. İvan İlyiç'e, Gerasim’den başka bu evde bir de Volodya onu anlıyor, ona acıyor gibi geliyordu.

Hepsi oturdular, gene sağlığını sordular. Araya sessizlik girdi. Liza annesinden dürbünü istedi. Ana kız arasında dürbünü nereye koydukları hakkında hafif bir tartışma çıktı. Tat­sız bir durum oldu.

Fedor Dmitriyeviç İvan İlyiç'e, Sarah Bernard'ı görüp görmediğini sordu. İvan İlyiç ilkin sorulanı anlamamıştı. Sonra,

— Hayır; dedi. Siz gördünüz mü?

— Evet. Adrienne Lecouvreur'de.

Praskovya Fedorovna, artistin özellikle fi­lânca piyeste güzel olduğunu söyledi. Kızı itiraz etti. Oyunun inceliği, gerçekliği üzerine belli ko­nuşmalardan biri başladı. Konuşmanın ortasın­da Fedor Dmitriyeviç İvan İlyiç'e baktı ve bir­denbire sustu. Ötekiler de bakıp sustular. İvan İlyiç ışıl ışıl yanan gözlerini önüne dikmiş, bes­belli onlara kızıyordu. Durumu düzeltmek ge­rekti. Ama düzeltmeye de imkân yoktu. Ne ya­pıp yaparak ortalığı saran sessizliği bozmak gerekiyordu. Kimse cesaret edemiyordu. Her­kes, ortada dönen kibar yalan ağının bozularak gerçeğin birden meydana yayılacağından kuş­kulandı. İlk olarak Liza davrandı, sessizliği bozdu. Herkesin duyup açıkça söyleyemediğini ağ­zından kaçırıverdi:

— Eh, gideceksek gidelim, vakit geldi! dedi, babasının hediyesi olan saatine baktı.

Yalnız ikisinin bildikleri bir şey için genç adama hafifçe, manalı manalı gülümsedi. Sonra elbisesini hışırdatarak ayağa kalktı.

Liza'nın arkasından hepsi kalktılar, vedalaşıp gittiler.

Çıktıkları zaman İvan İlyiç, âdeta iyileşmiş gibiydi. Yalan gitmiş; onlarla beraber çıkmış­tı, ama ağrılar kaldı... Aynı ağrı, aynı koku yü­zünden ne ağırlaşıyor, ne de iyileşiyordu. Hatta gittikçe fenalaşıyordu bile.

Gene dakikalar dakikaları, saatler saatleri kovalamaya başladı. Hep aynı şey ve her şeye rağmen önüne geçilmez korkunç son...

Piotr'un sorusuna,

— Evet, Gerasim'i gönderin bana, dedi.





IX

Karısı gece geç dönmüştü. Parmak­larının ucuna basarak İvan İlyiç'in odasına gir­di. İvan İlyiç girdiğini duydu. Gözlerini açıp ka­padı. Kadın Gerasim'i gönderip yerinde kalmak istedi. Ama İvan İlyiç gene gözlerini açtı,

— İstemez, dedi.

— Neden?... Çok ıstırap çekiyorsun canım..

— Olsun.

— Hiç olmazsa afyon al.

Razı oldu, aldı. Praskovya Fedorovna çık­tı. Saat üçe kadar azaplı bir dalgınlık içinde kal­dı. Sanki bu ağrıyla onu dar, uzun kara bir tor­baya sokmaya uğraşıyorlar; sokmaya başlıyor, bir türlü bitiremiyorlardı. Bu iş büyük acılar içinde sürüp gidiyordu. İvan İlyiç hem korku­yor hem o torbanın içine girmek istemiyor; de­belenip çırpınıyor, bir yandan da onu sokanlara yardım ediyordu. Birdenbire, yerinden kopuvermiş gibi oldu, düştü ve kendine geldi. Hep o, bildiği Gerasim karyolanın ayakucunda sakin, mütevekkil haliyle uyukluyordu. O da, yatağın­da zayıf, bitkin, çoraplı ayaklarını Gerasim'in omuzlarına dayamış yatıyordu. Hep aynı abajurlu mum, dinmek bilmeyen ağrı...

Duyulur duyulmaz bir sesle,

— Sen git, Gerasim... dedi.

— Ziyanı yok beyim. Otururum.

— Hayır, git.

Ayaklarını indirdi. Kolunun üstüne, yan yattı. Kendine acıdı. Gerasim'in bitişik odaya gitmesini bekledi ve artık kendini tutamadan çocuk gibi ağlamaya başladı. Aczine, korkunç yalnızlığına, insanların, Tanrı’nın zalimliğine, Tanrı’nın yokluğuna ağlıyordu... "Niçin bunu böyle yaptın? Niçin beni buraya getirdin?... Ne yaptım ben, ne yaptım da bu azapları çektiriyor­sun bana?..."

Cevap beklemiyordu. Cevap olmadığına, olamayacağına ağlıyordu. Ağrı gene depreşti. Ama İvan İlyiç kıpırdamıyor, kimseyi çağırmıyordu. Kendi kendine "Hah... vur... daha vur!.. Ama ne için? Ne yaptım sana ben?!.. Ne?..."

Sonra sustu, yatıştı. Yalnız ağlaması değil, soluk alışı bile durdu; dikkat kesildi. Sanki belirli bir sesi değil de ruhundaki titreşmeleri, içinde kabaran düşüncelerin hareketini dinliyor­du.

— Ne istiyorsun?

Açık olarak ilk defa işittiği ve kelimelerle ifade edilebilen bir fikirdi bu.

İvan İlyiç, kendi kendine,

— Ne istiyorsun?... Ne istiyorsun?... diye tekrarladı. Sonra cevap verdi:

— Ne mi? Azap çekmemek. Yaşamak.

Kendini o kadar kaptırmış, dikkati öyle ge­rilmişti ki, ağrıları bile onu meşgul etmiyordu. İçindeki ses gene sordu:

— Yaşamak mı? Nasıl yaşamak?

— Evet, yaşamak. Evvelce yaşadığım gibi: İyi, tatlı...

Ses,

— Önceki iyi, tatlı dediğin yaşaman nasıl­dı? diye sordu.

İvan İlyiç, hayalinde tatlı hayatının en iyi anlarını sıralamaya başladı. Ama işin tuhafı, tatlı hayatın en iyi anları şimdi o zamankinden bambaşka görünüyordu. Çocukluğuna ait ilk hatıralarından başka, hepsi... Çocukluğunda, gerçekten tatlı bir şey; geri gelecek olursa yaşamasını mümkün kılacak bir şey vardı. Ama bu tatlılığı duyan adam yoktu artık... Sanki başka birisine ait bir hatıra idi bu.

Sonuç olarak bugünkü İvan İlyiç'i meydana getiren şey daha başlarken, o zaman sevindirici görünen olaylar şimdi gözünün önünde dağılı­yor, değersiz, çirkin hal alıveriyordu.

Çocukluğundan uzaklaşıp bugüne yaklaş­tıkça, sevinçleri daha değersiz, daha şüpheli oluyordu. Pravovedeniye okulundan başlıyordu bu hal. Gene de orada gerçekten iyi şeyler vardı; neşe, arkadaşlık, umut vardı. Ama sınıflar bü­yüdükçe iyi anlar seyrekleşiyordu. Vali maiye­tindeki ilk memurluğu sırasında da gene iyi zamanlan olmuştu. Bunlar, kadın sevgisiyle il­gili hatıralardı. Sonra hepsi birbirine karıştı, iyi şeyler azaldı. Daha sonra büsbütün azaldı ve böylece gitgide azalmakta devam etti.

Hiç beklenmedik evlenme olayı kırılan ha­yaller, karısının ağzındaki koku, şehvet, yapmacıklar... Bu içten gelmeyen ödev, para hırsı; bir, iki, on, yirmi yıl hep aynı şeyler... İlerledikçe daha da cansızlaşıyordu. Sanki tırmandığını sa­narak devamlı şekilde bayır aşağı iniyor gibiy­di. Zaten öyleydi. "Kamoya göre yukarı çık­maktaydım. Yükseldiğim ölçüde hayattan uzaklaşıyordum... Şimdi de tamamıyla öl bakalım..."

Şu halde bunun anlamı ne? Niçin?... Kabil değil! Hayatın bu kadar anlamsız, bu derece çirkin olması imkânsız. Gerçekten bu kadar çir­kin ve anlamsızsa neden ölmeli, hem de ıstırap içinde?... Başka bir şey var bunda...

Birdenbire aklına: "Belki gerektiği gibi ya­şamıyordum ben?" diye geldi.

Kendi kendine, "Ama neden öyle olsun? Her şeyde gerektiği gibi hareket ediyordum..." diyordu, sonra bu hayat ve ölüm muammasının biricik çözümünü kendinden, asla, mümkün olmayan bir şey gibi hemen kovuyordu.

"Peki, şimdi istediğin nedir: yaşamak mı? Nasıl yaşamak?... Mahkemede mübaşirin —Yargıçlar heyeti geliyor!— dediği anlardaki yaşa­dığın gibi mi yaşamak? "Heyet geliyor, heyet geliyor..." diye tekrarladı. Sonra hırsla,

— İşte geldi heyet! Ama suçum yok benim. Niçin?... diye bağırdı.

Ağlamayı kesti, yüzünü duvara doğru çevi­rerek hep aynı şeyi, "Bütün bu fecaat neden? Ne lüzumu var bunun?..." diye düşünmeye baş­ladı.

Sorular cevapsız kalıyordu. Bunun gerekli yaşamanın tabii sonucu olduğu aklına geldikçe de bu garip düşünceden kurtulmak istiyordu.





X

İki hafta daha geçti. İvan İlyiç artık kanepeden kalkmıyordu. Yatakta yatmak istemiyor, kanepede yatıyordu. Çoğunda yüzünü duvara çevirerek, tek başına, hep aynı dinmeyen ıstırap­ları çekiyor; tek başına hep aynı çözülmeyen dü­şünceyi kuruyordu. Neydi bu? Gerçekten ölüm müydü?... İçindeki ses, "Evet, gerçekten..." di­ye cevap veriyordu. "Ya bu ıstıraplara ne lüzum var?" Ses gene cevap veriyordu: "Hiç. Öyle işte." Bundan sonra ve bundan başka bir şey yoktu.

Hastalığın başlangıcından, doktora ilk gidişinden beri İvan İlyiç'in hayatına birbiriyle nöbetleşen, birbirine zıt iki hal girdi. Bunlar, kâh umutsuzluk ve anlaşılmaz, korkunç ölümü bekleyiş; kâh umut ve vücut çalışmasının merak dolu gözlemiydi. Gözünün önüne kâh geçici bir zaman için ödevini yapmaktan uzaklaşan bir böbrek, ya da bir bağırsak, kâh kendisinden hiçbir şeyle kurtulmasına imkân olmayan, anla­şılmaz, korkunç ölüm geliyordu.

Bu iki hal hastalığının başlangıcından beri nöbetleşe geliyordu. Ama hastalığı ilerledikçe böbrekle ilgili düşüncesi o ölçüde şüpheli, haya­lî oluyor, yaklaşan ölüm kavramı da o derece gerçekleşiyordu.

İvan İlyiç, daha üç ay önce ve şimdi ne ol­duğunu, bayırdan bir düze inişini her hatır­layışında, bütün umutları, bütün ihtimalleri yıkılıveriyordu.

Kalabalık şehirde, ahbap, aile kalabalığı arasında olduğu halde; ne deniz dibinde, ne de yeryüzünde benzeri olmayan korkunç yalnızlı­ğı içinde İvan İlyiç son zamanlarda yüzünü kanepenin arkalığına çeviriyor, ancak geçmişin hayaliyle yaşıyordu. Gözünün önüne birbiri ar­dınca geçmişe ait tablolar geliyordu. Daima en yakından başlayarak en uzağa, çocukluğuna gi­diyor, orada duruyordu. Bugün yemekte gelen erik hoşafı aklına gelirken çocukluğunda yediği buruşuk, kuru frenk eriklerini hatırladı. Kendi­ne has tadı olan eriği yiyip çekirdeği kalınca ağzının salya ile nasıl dolduğunu düşündü. Bu onda hemen aynı zamanlara ait başka hatıralar canlandırdı: dadısı, kardeşleri, oyuncakları...

İvan İlyiç kendi kendine, "Bunları bıraka­lım... çok acı..." diyor, yeniden bugünkü hayata dönüyordu. Kanepenin arkalığındaki bir düğ­meyle sahtiyan üzerindeki kırışıklara bakıyor... "Sahtiyan pahalı, hem dayanıksızdır. Onun yüzünden kaç kere kavga ettik. Ama bu başka bir sahtiyan, başka türlü bir kavga idi. Babamızın sahtiyandan çantasını yırttık; ceza yedik. Annemiz de bize ufak börekler getirmişti odamı­za..." İvan İlyiç gene çocukluğuna dalıyor, gene kederleniyor, bu düşünceleri kendinden uzaklaş­tırıp başka şeyler düşünmeye çalışıyordu.

Hatıralar zihninde sürüp giderken bir yan­dan da hastalığının nasıl artıp geliştiğine ait düşünceler birbirini kovalıyordu. Geriye dön­dükçe hatıralarındaki canlılık artıyordu. Hayatında iyi taraflar az değildi; daha doğrusu dört başı mamur bir hayat yaşamıştı. Bunlar birbirine katılıyordu. "Acılar nasıl gitgide ağır­lamıyorsa bütün hayat da böylece hep kötüleyerek gidiyor..." diye düşünüyordu. Ta gerilerde, hayatının başlangıcında, aydınlık bir nokta var­dı. Sonraları bu nokta karardıkça kararıyordu; hem de gittikçe artan bir hızla... İvan İlyiç, "Ölüme olan mesafenin karesiyle ters oranlı bir hız..." diye düşündü, içine artan hızla aşağı dü­şen taşın şekli saplandı. Hayat, çoğalan bir yığın ıstırap, daima artan bir hızla sona, en korkunç ıstıraba doğru tepe taklak inmektedir. "Ben de iniyorum..."

İvan İlyiç ürperiyor, kıpırdanıyor, karşı koymak istiyordu. Fakat elinden bir şey gelme­diğini biliyordu artık. Gene bakmaktan kendini alamayan ama bir yandan da yorgun düşmüş gözleriyle bakıyor; bekliyordu. "Karşı konulmaz" diyordu. Hiç olmazsa bunun sebebini anlamalı. Bu da olmaz. Gerektiği gibi yaşamış ol­masaydı belki açıklayabilirdi. Ama bunu söyle­mek de asla doğru değildi. İvan İlyiç hayatının ne derece meşru, düzenli, nezih olduğunu hatır­lıyor, söylenmeye devam ediyordu: "Gereken şe­kilde yaşamamış olmam kabul edilmez bir şey" diyor, gülümsüyordu. Sanki birisi bu gülümse­meyi görüp de aldanabilirdi. "Açıklanamaz! Acı, ölüm... Niçin?"





XI

Böylece üç hafta geçti. Bu üç hafta içinde İvan İlyiç'le karısının arzuladıkları olay gerçek­leşti: Petrişçev kızlarını resmen istedi. Bir ak­şamüstü oldu bu. Ertesi sabah Praskovya Fe­dorovna Petrişçev'in evlenme teklifini kocasına nasıl söyleyeceğini düşünerek odasına girdi. O gece İvan İlyiç'de yeniden kötüleşmeye giden bir değişiklik oldu.

Praskovya Fedorovna, onu her zamanki kanepede, ama yeni bir durumda buldu. İvan İlyiç sırt üstü yatıyor, inliyordu, hareketsiz bakışını önüne dikmişti. Karısı ilâçlardan söz açmaya başlarken İvan İlyiç gözlerini ona dikti bu sefer. Kadının lâfı ağzında kaldı. Kocasının bakışı öy­le içten bir kinle doluydu ki...

— Allah rızası için bırakın beni de rahat öleyim! dedi.

Praskovya Fedorovna odadan çıkmaya davrandı ama tam o sırada kızları girdi, baba­sını selâmlamak için yanına geldi. Kızına da, karısına baktığı gibi baktı, soğuk bir halle kendisinden yakında kurtulacaklarını söyledi. İki kadın ses çıkarmadı. Biraz oturduktan sonra sessizce çıktılar.

Liza,

— Bizim ne suçumuz var? dedi annesine. Biz mi yapmışız bunu? Babama acıyorum ama onun da bize azap çektirmesi doğru mu?

Doktor her zamanki saatte geldi. İvan İlyiç hiddet dolu bakışını ona dikmiş, sadece "Evet" ve "Hayır"la cevap veriyordu. Sonun­da,

— Hiçbir şeyin fayda etmeyeceğini biliyor­sunuz, dedi. Bırakın beni artık.

— Acılarınızı hafifletebiliriz; dedi doktor.

— Onu da yapamazsınız. Bırakın. Doktor dışarı çıktı, Praskovya Fedorovna'ya kocasının durumunun çok kötü olduğunu söyledi. Acılar son derece şiddetlenmiş olmalıy­dı; hafifletmenin tek çaresi, afyondu.

Doktor, maddî acıların müthiş olduğunu söylüyordu ve bu bir gerçekti. Ama manevî acıları maddi acılarından daha da korkunçtu. Çektiği ıstırabın asıl sebebi de buydu.

İvan İlyiç'in manevî acısı şundan doğuyor­du: o gece, uyuyan Gerasim'in çıkık elmacık kemikli, uysal yüzüne bakarken aklına birden­bire şu düşünce geldi: "Ya bütün hayatım, yaşadığım bilinçli hayat gerçekten gerektiği gibi değil idiyse?"

İvan İlyiç, şimdiye kadar gereken şekilde yaşamamış olması düşüncesini isabetsiz gördü­ğü halde, gerçeğin düşüncesine aykırı olduğu inancına gitgide kendini kaptırıyordu. Üstün mevkilerde bulunanların iyi saydıkları şeylere karşı kendisinin belli belirsiz, çabucak da uzaklaştığı karşı koyma çabalarının asıl gerçek ol­ması ihtimali aklına geldi. Geri kalan ne varsa doğru olmayabilirdi. Görevi, hayatının kuru­luşu, ailesi, toplumla ve memuriyetle ilgileri temelden yanlış olabilirdi.

İvan İlyiç bunları öz varlığına karşı savun­mak istedi. Ama savunmasının ne kadar güçsüz olduğunu o anda anladı. Artık savunacağı hiçbir şey yoktu. Kendi kendine, "Mademki öyle hayattan, elimde nem varsa hepsini mahvetti­ğimi bilerek ayrılıyorum, dedi. Düzeltmeme de imkân yok artık... Şu halde?..."

Sırtüstü uzandı, hayatını başka bir gözle düşünmeye başladı. Ertesi sabah, uşağının, sonra karısının, sonra kızının, sonra da dokto­run her hareketi, her sözü o gece önünde açıl­mış korkunç gerçeği doğrulamaktaydı. Onlar­la, kendini ve neyi yaşadığını gördü. Bütün bunların hayatı da, ölümü de kaplayan büyük, korkunç bir yalan olduğunu açıkça anladı. Bu­nu anlaması maddi acılarını, artırdı, on misline çıkardı. İnliyor çırpınıyor, üstünü başını paralıyordu. Elbisesi cendere gibi onu sıkıyor, bo­ğuyordu sanki, İvan İlyiç öfkeden kendinden geçiyordu.

Çokça afyon verilince yatıştı, daldı. Ama öğle yemeğinde hepsi yeniden tekrarlanmaya başladı, İvan İlyiç herkesi yanından kovuyor, kendini yerden yere atıyordu. Karısı yanına geldi.

— Jan, canım, dedi. Benim için yap bunu.. Benim için... Ne olursun! Zarar gelmez bundan. Bazen faydası bile dokunur. Yapıver şunu ca­nım... Sıhhatte bazı kimseler bile...

İvan İlyiç gözlerini kocaman kocaman açtı;

— Ne o?... Priçastiye'mi? [Günah çıkarma töreninden sonra ya­pılan ayin.] Ne lüzum var? İstemez. Ama şey...

Karısı ağlamaya başladı.

— Olsun değil mi canım? Bizimkini çağı­rayım. Çok iyi bir adamdır!

— Pekâlâ, dedi İvan İlyiç. Gelsin.

Papaz gelip günahlarını çıkardıktan sonra yatıştı, yumuşadı âdeta. Şüphelerinin ve dolayısıyla ıstıraplarının hafiflemiş gibi olduğunu hissetti. İçinde yeniden umut uyanmıştı. İvan İlyiç yeniden körbağırsağını, onun düzelmesi im­kânını düşünmeye başladı. Gözleri yaş dolarak kutsal güllâcı aldı.

Ayinden sonra yatırılınca bir dakika için hafiflik duydu. Yeniden yaşamayı umuyordu. Sözü edilen ameliyatı düşünmeye başladı. Karısı dinî töreni için onu kutladıktan sonra,

— Daha iyi oldun, değil mi? diye sordu.

İvan İlyiç, yüzüne bakmadan,

— Evet, dedi.

Karısının elbisesi, vücudu, yüz ifadesi, sesi, her şey ona yalnız "Bu da değil, diyordu. Eski­den de şimdi de senden hayatı ve ölümü saklayan yalanı, aldatmayı yaşadın, o kadar."

İvan İlyiç bunları düşünür düşünmez önce­ki kini, dayanılmaz maddî ıstırapları; sonra da kaçınılmaz, gitgide yaklaşan ölümü idrak ediş duygusu ayaklandı. Yeni bir hal geldi ona. İçi burkuluyor, soluğu daralıyordu.

Karısına, "Evet" dediği zaman yüz ifadesi gerçekten korkunçtu. Yüzüne dik dik bakarak, zayıflığından umulmaz bir çeviklikle döndü, yüzükoyun yatarak,

— Gidin, hepiniz gidin!... Bırakın beni!... diye bağırdı.





XII

O andan itibaren, üç gün ardı kesilmeyen bir feryat başladı. Bu korkunç feryat çift kapı arkasından duyuluyor, dehşet veriyordu.

Karısına "Evet" dediği anda mahvolduğunu, geri dönüşe imkânı kalmadığını; sonun, ar­tık kesin bir sonun geldiğini, gene de şüphesinin çözülmediğini ve böylece şüphe olarak kalacağını anladı.

Çeşitli seslerle,

— U... Uu... U!... diye bağırıyordu.

— Ne hoçu! [Rusça: İstemem.] diye tutturan İvan İlyiç, son­daki "U" yu uzata uzata haykırıyordu.

Zaman kavramını silen o üç günde mahut siyah torba içinde debeleniyordu... Görünmez, yenilmez bir kuvvet onu bu torbanın içine sok­maya uğraşıyordu.

Ölüm hükmü giyen bir adamın cellâdın elinden kurtulamayacağını bildiği halde çırpın­ması gibi debeleniyordu. Mücadele için harcadığı bütün gayrete rağmen ona dehşet veren sona her an yaklaşmakta olduğunu hissediyordu. Is­tırabının, hem o kara deliğin içine sokulmaktan, hem de, daha çok, onun içine girememekten ol­duğunu duyuyordu. Girmesine engel olan, hayatının iyi geçmiş olması inancıydı. Haklı bir hayat yaşadığı üzerine görüşü takılıyor, ileri bırakmıyor, bu kadar azap veriyordu ona.

Birdenbire, bilinmeyen bir kuvvet onu göğ­sünden, böğründen itti, soluğunu daha çok sıktı, İvan İlyiç deliğe düşüverdi... Orada, deliğin dibinde bir parıltı belirdi... Yolculukta, bazen, tren geri geri giderken ileri gittiği sanılır, son­ra birdenbire gerçek istikametin farkına varılır. O da böyle olmuştu.

Kendi kendine: "Evet, hiçbiri gereken şey değildi. Ama zararı yok. Gereken şey de yapıla­bilir. Bu gereken şey de ne acaba? diye sordu kendi kendine, sonra birdenbire sustu.

Bu hal, üçüncü günün sonunda, ölümünden iki saat önce olmuştu. Tam bu sırada küçük li­seli, babasının odasına yavaşça girdi, yatağına sokuldu.

Can çekişen İvan İlyiç durmadan avazı çıktığı kadar haykırıyor, kollarını savuruyordu. Eli küçük liselinin başına çarptı. Çocuk onu ya­kaladı, dudaklarına götürdü, ağlamaya başladı.

İşte o anda İvan İlyiç kara deliğe düştü, oradaki ışığı gördü... Hayatının gereken şey ol­madığı ama bunu henüz düzeltmek mümkün ol­duğu sonucuna vardı. Kendi kendine, "Gereken şey de ne?" diye sordu, bir şey dinliyor gibi ya­tıştı, sessizleşti. O zaman birisinin elini öptüğü­nü duydu. Gözlerini açtı, oğluna baktı. Acıdı ona. Karısı yaklaştı. İvan İlyiç ona da baktı. Kadının ağzı açıktı, burnunun, yanaklarının üs­tündeki gözyaşlarını silmemişti. Acı bir keder dolu bakışıyla süzüyordu onu. İvan İlyiç kadına acıdı. "Evet, üzüyorum onları... diye düşündü. Acıyorlar bana. Ben ölünce daha iyi olacak..." Bunu söylemek istedi. Ama söyleyecek hali kal­mamıştı. "Zaten iş söylemekte değil, yapmak lâzım" diye düşündü. Karısıyla oğlunu gösterdi,

— Çıkar... yazık... Sana da... dedi. "Prosti" [affet] diye eklemek istedi. Dili dolaştı, "Propusti..." [Bırak geçeyim.] dedi.

Bunu düzeltmek için kendinde güç bulama­yınca, anlamaları gerekenlerin anlayacaklarını bildiği için sadece elini sallayıverdi.

Birdenbire, onu sıkan, üzen şeylerin hepsi­nin birden iki yandan, önden, her yandan belir­meye başladığını hissetti. Ailesine acıyordu. Onların üzülmemeleri için bir şeyler yapmalıydı. Bu acıdan onları da kendini de kurtarmak ge­rekti. "Ne kadar iyi, hem de ne kolay!..." diye düşündü. "Ya ağrılar?... Onları ne yapmalı?..."

— Ağrı neredesin bakayım?

Dinliyor: "Hah, işte. Varsın olsun. Ne ya­palım!... Ya ölüm? O nerede?"'

İçinde, ölüme karşı her zamanki korkuyu arıyor, bulamıyordu. Hani ölüm?... Ne ölümü?...

Hiç korku yok! Çünkü ölüm de yoktu. Ölüm ye­rine ışık vardı.

İvan İlyiç, birdenbire, yüksek sesle,

— Demek böyleymiş! dedi. Ne saadet!

Bütün bunlar onun için bir anda oluverdi ve bu anın anlamı artık değişmedi.

Orada bulunanlar için ise, onun can çekiş­mesi daha iki saat sürdü. Göğsünde bir şeyler hırıldıyordu. Bitkin vücudu titremeler içinde sarsılıyordu. Sonra hırıltılar horultular gitgide seyrekleşti.

Birisi üzerine eğilerek,

— Bitti, dedi.

İvan İlyiç bunu duydu, içinde tekrarladı. Kendi kendine, "Ölüm bitti, dedi. O yok artık."

Derin bir soluk aldı. Bu soluk alış yarıda kaldı. İvan İlyiç boylu boyunca uzandı ve öldü.

25 Mart 1886

SON





