Çıdam Yayınları

Telif Eserler: 16

Dizgi-Kapak: Aycan Grafik

Baskı-Cilt: Zafer Matbaası

Birinci Baskı: Aralık 1992





UYARI

Tahrir Vazifeler'i izleyenler bu beşinci ki­tapta belli bir izlence (program) doğrultu­sunda ilerleyen yazıların belirgin bir sapma­ya uğradığını farkedeceklerdir. Kendime bir teneffüs verdim. Daha doğrusu birlikte ol­duğum, olmazsam olamayacağım insanların nabız vuruşunu işitme tutkumla birlikte ol­mak istediğim, ortaya çıkmalarını can hav­liyle arzuladığım insanların nabzını tutabil­me hevesim arasında doğan karmaşıklığın itirafı bunlar.

Kendimi aldatmadığıma önce kendimi inandırmalıyım. Bunun için de zihnimin ne­reden nereye savrulduğunu gizlemekten ge­ri durmalıyım. Böylece biline...





TARİHSİZLİK TALİHSİZLİKTİR


WELTGESCHICHTE, WELTGERICHT: evrensel tarih evrensel hükümdür. Böyle diyordu He­gel. Anlamı üzerinde uzunca tartışabileceği­miz bu sözlerde büyük ölçüde kendine güven ve bir bakıma böbürlenme saklıdır. Çünkü Hegel'in bu sözleri ettiği yıllarda Prusya devleti bir yükseliş yaşamakta, Almanlar arasından felsefe, bilim, sanat alanlarında evrensel başarıları temsil eden isimler sıkça çıkmaktadır. Bu isimler arasında bizzat He­gel vardır. Açıkçası evrensel tarihin evren­sel hüküm olduğunu ifade etmekle Hegel, üstü örtülü olarak "güçlü olan haklıdır" gö­rüşünü öne sürme pervasızlığında bulunabi­liyordu.

Bugün sahip olduğumuz ahlâkî önyargı­lar birinin kalkıp da "güçlü olan haklıdır" veya "haklı olsaydınız galip gelirdiniz" diye haykırmasına elvermiyor. Yine de bizim ka­bullerimizin fiilî durumu hiç değiştirmediği­ni görüyoruz. Dünya sistemi dediğimiz he­gemonya mekanizması uygun şartları kolla­yarak, hareket serbestisi elde edebileceği şartları sağlayarak milletler üzerinde key­fince tasarrufta bulunabiliyor. Öyleyse tarih sahnesinde mağlupların mahkûmiyeti sine­ye çekmek zorunda olduklarını, galiplerin ise haklılıklarından ötürü galebe çaldıkları­nı ister istemez kabullenmeli miyiz? İşte bu noktada karşımıza tarihin ne kadar "canlı" olduğu ve insan iradesinin tarihe yön ver­mede hangi bakımdan etkili olduğu meselesi çıkıyor. Tarihin hükmünün tarihin bir uğra­ğında (momentum) gözlenebilen bir sahnede mi, yoksa sahnede yer alan oyuncuların ru­hunda mı aranması gerektiği sorusu önem kazanıyor.

Sözü uzatmadan dile getirelim ki eğer ta­rih canlıysa, bu onun özerk bir faaliyet ala­nına sahip olarak insanları kendi hükmüne boyun eğdirmesinden ötürü değil; insanların kendi tarihlerini hayatiyet sahibi kılacak iradeyi ve dirayeti gösteriyor oluşlarındandır. Bir milletin sırtına yabancılar tarafın­dan giydirilen bir elbise olarak tarih ilk ba­kışta gösterişli ve yakışmış görünse bile bir esaret, bir mahkûmiyet giysisidir. Buna mu­kabil bir milletin kendi varlığını kendinde bulmak için eliyle biçip, dikip giyindiği bir elbise olarak tarih beynelmilel sahada gös­teriş yapmaya fazlaca müsait olmasa bile, o milletin özgürlüğünün güvencesidir. Gerçek tarihini benimsemiş bir millet Hegel’in an­ladığı tarzda tarihin hükmü yüzünden esa­rete düşse bile varlığını korudukça kurtuluş yolunu açık tutmuş olacaktır.

Bütün bu teorik mülâhazaları (ya da afirmasyonları deyin isterseniz) Türkiye'nin şu anda karşı karşıya kaldığı zor durum sebe­biyle ve Türkiye'nin bir tarihi var mıdır so­rusuna gelebilmek için sıraladık. Osmanlı Devleti hakkında ne söylenirse söylensin son tahlilde sünnî bir İslâm devleti olarak nitelendirilebilirdi ve bu özelliğini kaybet­mesiyle ortadan kalktı. Osmanlı Devleti'nin devamını isteyenler de, bir an önce tarihten silinmesine gayret gösterenler de tezlerini olsun, siyasi faaliyetlerini olsun Osmanlı Devletinin bir sünnî İslâm devleti olduğu esasından hareketle ortaya koyuyorlardı. Kısacası Osmanlı Devleti'nin bir tarihi vardı ve bu tarih geçmiş olayların ardarda sıralan­masından değil, bir toplumun hayat tarzın­dan, o toplumda sorumluluk yüklenenlerin (olduğu kadar) iradelerinden ve (olduğu ka­dar) dirayetlerinden yükselen bir tarihti. Bu­gün zor durumda olduğunu söylediğimiz Türkiye Cumhuriyetinin hangi esaslara istinad ettiğini açıklamak ve hele bu esasları bir ibare ile dile getirmek dünyanın en par­lak zekâlarının ve en bilgili insanlarının al­tından kalkacağı bir iş değildir. Çünkü Tür­kiye Cumhuriyeti tarihi toplumun sırtına yabancılar tarafından zorla geçirilmiş bir el­bisedir.

O halde Türkiye Cumhuriyeti için tarih­siz bir devlet dememiz uygun düşer mi? Ne yazık ki evet. Böyle bir "hüküm" önce şu iti­razla karşılaşabilir: Yetmiş yıllık geçmişin vakıaları aynı zamanda Cumhuriyetin tari­hi sayılmaz mı? Yetmiş yıl hiç yaşanmadı mı? Elbette yaşandı, ne var ki bu yaşanan­ların tarih sayılabilmesi ancak böyle bir bi­rikimden güç alan ve bu gücü geleceğe ak­tarmayı başarabilen insan unsurunun et­kinlik göstermesi şartına bağlıdır. Türkiye Cumhuriyeti güttüğü hedefler bakımından Osmanlı Devleti’nin bir devamı değildir; kendine yeni hedefler ihdas etmiş bir İslâm devleti hiç değildir; size tuhaf gelebilir ama Türklüğü koruyup üstün kılma hedefine dö­nük bir Türk devleti de değildir. Peki, ne­dir? Bu soruya yalın bir cevap veremeyiz. Karmaşık cevabımız durumun karmaşıklığı­nı sergilemekle sınırlı kalacaktır.

Karmaşıklığın sebebi Türkiye Cumhuri­yeti devletinin gerçekliğiyle bu devletin uy­ruğu durumundaki milletin gerçekliğinin uyumsuzluk arzetmesidir. Devlet beynelmi­lel siyasetin pratik zorlamalarının ürünü olarak devamını sağlıyor ve devam edemeyi­şi aynı pratik zorlamalara ayarlı. Millet bir­likte yaşama iradesinin ürünü olarak bir varlık sahibi. Bu ikisi birlikte veya ayrı ayrı tarihlerine kavuşmak zaruretiyle karşı kar­şıya... Tarihini bulamayanın talihsizliğe uğ­rayacağı kesin.





KATILIMSIZ FEDAKARLIK


ÇOĞU ZAMAN, bile isteye yaptığım bir şey var: İstanbul'da eve dönüşlerimde Rumeli (Avrupa?) yakasından Anadolu yakasına ge­çen bir şehir hatları vapurundaysam ve ya­nımda genç bir arkadaş varsa uzaklaşmakta olduğumuz sahilde zarafetle yükselen Topkapı Sarayı'nı göstererek "Bak, bakalım" de­rim, "şu sarayın bütününde en çok dikkat çeken, göze çarpan yapı hangisi?" Genç ar­kadaş ister istemez ilk nazarda farkettiği yapıyı, yani bir kuleyi işaret eder. Gerçek­ten bu kulenin çevresine göre sanki bir imti­yazı varmış gibi duruşu pek barizdir. O za­man sorarım: "Adını biliyor musun onun?" Sözüme keyifle devam etmek hoşuma gider: "Onun adı Adalet Kulesi'dir. Osmanlılar adaletin isteneceği yer burasıdır; buradan adalet istenir tarzında bir bildirimde bulun­mak üzere bu kuleyi dikmişler. Bana ilginç gelen böyle bir kulenin dikilmesi değil, ilgi­mi çeken batılılaşma çabaları başlayana ka­dar devletin en önemli ve belki de tek önemli yönetim merkezi olan bu sarayda en yük­sek, en parlak yapının adalete adanmış olmasıdır. Sanıyorum adalet isteyenler dilek­lerine nail olabiliyorlardı; eğer saraya ulaş­mak başarısına erebilirlerse..."

Bu sözler üzerine yanımdaki genç arka­daşın tepkisi de öğretici olur. Kabaca iki öbekte toplanabilir bu tepkiler. Bazıları bi­raz nostalji yüzünden, biraz Cumhuriyet sonrasının resmî ideolojisi karşısında rahat­sızlık duymaları sebebiyle söylediklerimden övünç duyar. Bazıları da radikal anlayışı be­nimsemiş olmanın rüzgârıyla Osmanlıya geniş bir haklılık sağlanmış olmasının tedir­ginliğini dışa vurur. Oysa Osmanlı devlet ri­calinin Adalet Kulesi bizi ne kuru bir böbür­lenmeye ne de modernist önyargılarımızla gerçekleri görmezlikten gelmeye sürüklemelidir.

Farketmemiz, anlamamız gerekir ki mi­rası bize en yakın olan Osmanlı devleti yö­neten ve yönetilen arasındaki bağın "nomos" aracılığıyla kurulduğu bir toplumu işler kıl­mış, ama siyasi katılımı sağlamaktan uzak kalmış bir kuruluştu. Yani en azından kla­sik çağında kendine mahsus bir hukuk dev­leti sayılırdı. Buna karşılık reaya ve köylü­nün katılımına bir devlet olarak kapalıydı. Müslüman ahali siyasi yapıyı devletin İs­lam'ı yegâne geçerli görüş sayıyor olmasın­dan ötürü kendine ait kabul ediyor, yine de bu kabul Müslüman ahalinin tek taraflı rı­zasından başka bir anlam taşımıyordu. Ger­çi Osmanlı devlet kuruluşunda feodalizmi yaşamış Avrupa'nın sınıf ayrımı geçerli de­ğildi ve yönetici zümrede yer almak için kan bağı, toprak mülkiyeti gibi kayıtların zorla­yıcı baskısı yoktu. Dolayısıyla toplumsal üs­tünlük bakımından yukarıdan aşağıya ve aşağıdan yukarıya geçiş oldukça esnek esas­lar dahilinde cereyan ediyordu. Ne var ki bu esneklik yalnızca devlete dahil olanların ya­rarlanabildiği bir hareketliliğe mahsustu. Devletle halk arasındaki çizgi kalın bir çizgi değildi belki, ama kesin bir çizgiydi.

Halk ve Devlet arasındaki din bağı aynı zamanda yürürlükteki otoritenin meşruiyyetinin de gerekçesi sayılıyordu. Bu yüzden devlet lehine ve devlet doğrultusunda etkin­likte bulunan, ama sunuf-ı devlet içinde ol­mayan halk faaliyetinin aynı zamanda ken­di lehine ve kişisel çıkarları doğrultusunda olduğundan kuşku duymuyordu. Böyle bir anlayıştan doğan "başa bağlılık" Cumhuri­yet yönetimi ile birlikte devletle halk ara­sındaki din bağı koptuğu zamanda da bir "gecikmiş bilinç" olarak devam etti. Bu yüz­den şimdiye kadar etnik kökenleri ne olursa olsun Türkiye'de yaşayan insanlar şu veya bu şekilde "millî mesele" haline getirilmiş her konuda ve her alanda fedakârlık yap­maktan geri durmadılar. Ama şimdiye ka­dar Osmanlı yönetimi sırasında da yürür­lükte olan katılım noksanlığını giderecek hiç bir gelişme vuku bulmadı. Üstelik ara­dan din bağının kalkmış olması aynı zaman­da dil bağını da kopardı.

Bugün Türkiye'de halk ve devlet ayrı dil­leri konuşuyor. Her ne kadar Müslüman ahali milli meselelerde devletin beklediği birçok fedakârlığı gösteriyorsa da bu verilen mesajın farklı yorumlanmasından başka bir şey değil. Halkın nabzının nerede attığı aradaki dil bağının kopması yüzünden anlaşılamadığı için yapılan katılımsız fedakârlığın faturasının kime ve hangi şartlarda çıkarı­lacağı bilinemiyor. Türkiye'de örgütlenmiş din kurumları yok. Buna rağmen devlet "millî" bir meselede fedakârlık talebinde bu­lunacaksa bunu cami kapısında rahatlıkla yapıyor. Ama cami cemaati her hangi bir "dinî" talepte bulunmak üzere devlet kapısı­nı çalma rahatlığını elinde bulundurmuyor. Cumhuriyet rejimi herhangi bir yere bunun için bir Adalet Kulesi dikmemiş.





KATILIMA NE GEREK VAR?


HEM OSMANLI Devletinde, hem de Türki­ye Cumhuriyetinde toplumun gövdesini meydana getiren büyük çoğunluğun yöneti­me katılımı yok denilecek kadar az. Yine de bunlardan birincisi yüzyıllar süren bir hâkimiyeti elinde bulundurmuş, ikincisi yirmin­ci yüzyılın ilk çeyreğinde mağlubiyete uğra­mış bir devletin kalıntıları üzerinde kurulup çalkantıları hiç eksik olmayan dönemler bo­yunca ve dünyanın sinsi siyasi hesaplara açık bir bölgesinde mevcudiyetini yirminci yüzyılın sonuna taşıyabilmiştir. Kestirme­den bir hükme varıp bir devletin bekasıyla o devletin tebasının yönetime katılımı arasın­da bir sebep-sonuç ilişkisi kurmanın zorun­lu olmadığını söyleyebiliriz. Devletin deva­mını sağlayan halkın katılımı değil. Esasen bir devletin varlığı doğrudan doğruya bir ke­sim insanın "iktidar" kullanma başarısına dayalıdır. Başka bir şeye değil. Locke'da, Montesquieu'de izlerini gördüğümüz ve Rousseau'da billûrlaşan "toplumsal sözleşme" düşüncesi insanlığın geçmişte yaşadıkları bir tecrübeyi yansıtmaktan ziyade insanlığın gelecekte yaşaması umulan bir oluşuma gerekçe ve haklılık sağlamak için tasarlan­mış bir yakıştırmadır.

Devletin iktidarı ve halkın yönetime katı­lımı arasındaki ilişkiyi yerli yerinde kavra­yabilmek için her şeyden önce katılımdan neyi anladığımızı açıklıkla dile getirmeliyiz. Toplu halde yaşamak zorunda bulunan in­sanlar ister istemez içinde yaşadıkları top­luluklara katılmış durumdadır. Bu kaçınıl­maz birlikte oluşla "katılım" arasında belir­gin bir fark var. İnsanlar arasındaki ırk, dil, din ve nihayet kültür birliği onları zorunlu beraberliğe itebilir. Böyle bir beraberliğin kaçınılmaz ürünü olarak bu insanlar devlet veya devlet benzeri örgütlenmeler içinde bu­lunabilirler. Irk, dil, din ortaklığı yüzünden yan yana gelmiş bir topluluğa katılmış bu­lunmak "katılım" değildir. Katılım, bir insa­nın içinde bulunduğu uğraşı topluluğun kaderiyle ilintili kılması demektir. O halde ka­tılımın iki unsuru var: birincisi insanın topluluğun varlığı ve devamı bakımından anla­ma sahip bir uğraşı olması; diğeri bu uğra­şın topluluğun kaderine bağlanması. Diyebi­liriz ki katılım dışardan farkedilebilecek belirtilerden çok insan ve insanların iç bütün­lüğüne dayalıdır.

Katılım bir başarıya ulaşmaya değil, bir başarıyı tekrar etmeye yarar ve bu anlamda tarihin bulunması ile katılım aynı yönde ha­reket eden toplum değerleridir. Katılımını sağlamış yani tarihini bulmuş bir toplum, bir "millet" devletlerin yıkılması, toplulukla­rın parçalanması gibi etkilere maruz kaldık­tan sonra bile varlık gösterme başarısını tekrar edebilirler. Katılımı aşağı seviyede kalmış topluluklar ise dış belirtilerden al­dıkları güçle devletler kursalar ve devam ettirseler bile başarılarını tekrar edecek daya­naklardan mahrum kalırlar. Bu topluluklar için başarı talih, başarısızlık da talihsizlik­tir.

Uğraşını topluluğun kaderiyle kaynaştı­ran bir yolu benimsemediği için yani katılımsızlığı dolayısıyla Osmanlı Devleti yeni­çeri teşkilatını yeniden üretemedi, medrese­lerini değişen dünya şartlarına uyarlayamadı. Çekilmek zorunda bırakıldığı topraklar­da izler kaldı, ama oralarda Osmanlı düze­ninin başarılarını tekrar edecek ocak kal­madı. Katılım noksanlığı bugün de Türkiye Cumhuriyetinin geleceğini tehdit ediyor. 1945 yılı sonrasında ülkenin açıldığı demok­ratik işleyiş 1960, 1971 ve 1980 askeri mü­dahaleleriyle kesintiye uğradı. Ama hepsi bundan ibaret değil. Her müdahale katılıma engel olacak uygulamaların yürürlüğe gir­mesini kolaylaştıracak şartların doğması demekti.

Şimdi ülkemizde ilk bakışta tuhaf gelebi­lecek bir manzara göze çarpıyor: Gerek yö­netim mekanizması ve gerekse iş dünyası tı­ka basa halktan gelen kimselerle dolu olduğu halde halkın katılımı hemen hemen hiç yok. Böylesine anti-sosyal sosyalleşmenin sebebi nedir? Sebep insanların uğraşılarının topluluğun varlığı ve devamı için bir anlamı olmayışıdır. Ama aynı uğraşların bir başka topluluk için anlam taşıdığı apaçık bir ger­çek. Tarım, sanayi ve hizmet sektöründe ça­lışan insanlar sadece bir koloni halkının sa­hip olduğu ruh durumuyla faaliyetlerini de­vam ettirebiliyorlar. Öyle yapmadıkları za­man askeri müdahale geliyor. Enflasyonu değil durdurmak, yavaşlatmayı bile başara­mayan Türkiye ırk bağları olduğu öne sürü­len ülkelerin liderliğine göz koyuyor. Eğitim ve öğrenim düzenini değil ıslah etmek, yoz­laşmasını bile önleyemeyen Türkiye etnik farklılaşmaya bir çözüm bulacağını sanıyor.





YAĞMAYA KATILMAK KATILIM OLMAZ


KATILIM DEYİNCE ister istemez aklımıza modern zamanların demokrasi anlayışı geli­yor. Yani çoğunluğu teşkil eden insanların toplumun bütününü ilgilendiren konularda alınan kararlara katılması ve bunun yanı sı­ra, azınlık teşkil etseler bile insan öbekleri­nin haklarını arayacak, koruyacak imkân­ların toplumda geçerli sayılması demokrasi olarak kabul edildiğinde katılım böyle bir de­mokrasinin işleyiş yöntemlerinden biri sa­yılması gerekiyor. Aynı mantığın devamı ge­reği demokrasiyi reddeden veya demokrasi­yi işletemeyen toplumlarda katılımdan sözedilemeyeceği dile getirilebiliyor. Bütün bun­lar ikinci Dünya Savaşı sonrasında demok­rasi lehine yapılan telkinlerin sonucudur. Günümüzde bu ve bunun gibi telkinleri sor­gulamak ve bizi şartlandırdıkları düşünce çerçevesinin gerçekten işimize yarayıp yara­madığını veya kimin işine yaradığını anla­mak zorundayız.

İktisadi faaliyet sözkonusu olduğunda sık sık "pastadan pay almak" sözünü işitiriz. Acaba siyasi katılım da buna benzer bir şey midir? Bir toplumun insanları tıpkı bir pas­tadan pay alır gibi devleti keyfince yöneten bir monarkın hak ve yetkilerine ortak ola­rak mı katılımı gerçekleştirirler? Yoksa ka­tılım adını verdiğimiz şey, sözkonusu toplu­mun varoluş hedefleri doğrultusunda bazı görevler ve sorumluluklar yüklenmenin bir biçimi midir? Böyle sorularla karşılaştığımız zaman insan olarak birlikte yaşamamızın amacı üzerinde düşünmek zorunda kalıyo­ruz. Birlikte yaşamamızın vardığı yer insa­nın insanı sömürmesi suretiyle işleyen bir toplum düzeni ise yani toplum hayatı "insan insanın kurdudur" kuralına uyularak işleyiş gösteriyorsa demokrasiden beklenilen bir türlü olacak; eğer o toplumun insanları "bi­rimiz hepimiz, hepimiz birimiz için" kuralı uyarınca yaşamayı benimsemişlerse demok­rasi talepleri başka türlü tezahür edecektir. Katılım ancak ikinci yaklaşımın ürünü ola­bilir.

Batı medeniyetinin, dolayısıyla dünya sisteminin yer küreyi etkisi ve baskısı altına alma süreci bazı insanların diğer bazı insan­lara ait maddi ve manevi değerleri yağmala­masıyla yaşandı. Günümüzde aynı sürecin yürürlükte olduğunu ve üstelik yolu üzerin­deki engelleri kolaylıkla kaldırarak hızlı mesafe katettiğini görüyoruz. Demek ki bugün toplumlara baskın çıkan sadece yağma­lama ahlakıdır. Bu ahlak içinde demokratik talepler öncelikle kendini yağmalatmamak yönünde olacaktır. Ama yürürlükteki ahlak tahrip edilmediği takdirde insanlar yağma­dan zarar görmemenin yolunun yağmaya iş­tirak etmekten geçtiğine inanacaklardır. Ni­tekim, öyle olmaktadır ve yalnız Türkiye'de değil, dünya sisteminin hükümranlık kur­duğu her yörede "köşe dönücü" felsefenin yerleşmesinin dayanağı budur.

İçinde yaşadığı toplumun değerlerini gasp ettiği, yağmaladığı, sömürdüğü oranda güçlenen, imkânlarını artıran insanlar rahat edebildikleri düzeni ancak geleneksel dinle­rin toplumdaki belirleyici etkisini azaltarak kurabildiler. Günlük çıkarın yırtıcı bir tarz­da savunulması, insanlar arasında şiddetin en çıplak biçimiyle uygulanması özellikle İbrahimi gelenek içindeki dinlerin (Yahudili­ğin, Hıristiyanlığın ve İslâmiyetin) elinde iktisadi servet (para), siyasi nüfuz (iktidar), ve manevi güç (bilgi) bulunduranları yü­kümlülükler altına sokan çerçevesini parçalamak suretiyle varılan bir sonuçtu. Bu so­nuçtan her toplumun etkilenme derecesi ve biçimi farklı. En derin etkiyi olumsuzca ya­şayanların ilkinin Fransa ve sonuncusunun Türkiye olduğunu söyleyebiliriz. Bu iki top­lum belirgin bir tarzda ikiye bölünmüş ve her iki kesim aynı kumaştan yapıldığına inanmadıkları zihniyet giysilerine büründürülmüşlerdir.

Buraya kadar söylediklerimizle din çerçe­vesinin henüz parçalanmadığı dönemlerde toplumların daha katılımcı olduğunu kanıt­lama çabasında olmadığımızı belirtmeliyiz. Katılım (participation) modern toplumların özde ihtiyaç duydukları ve başarabildikleri oranda yararlanabildikleri bir kavram, bir durumdur. Yağmacı düzenin ilk gerçekleşti­ği bölgelere karşı kendi alanlarına hayat imkânı arayan toplumlar aynı zamanda ka­tılımı da aramışlardır. Toplumun bütün ke­simlerinin hayat hakkının savunulup ko­runmaya çalışıldığı yer ve zamanlarda katı­lım bir hedefe varmanın itici güçleri arasın­da en belirleyici olanıdır. Daha da önemli olanı katılımın bütün yükünün servet, nü­fuz ve bilgi sahiplerinin omuzlarında bulunmasıdır. Yağmacı düzeni bir toplumda kök­leştirmek isteyenler bu üç unsuru birbirin­den koparır. Servet sahiplerinin bilgisiz, nü­fuzu icra edenlerin yoksul, bilgili kimselerin de itibarsız oldukları bir toplumda insanlar ancak yekdiğerine zarar vererek ayakta kalmaya çabalıyacaklardır.

Büyük bir hızla yağma furyasının geçerli olduğu bu toplumda insanlar birbirlerini ye­mekle meşgul olurken hep birlikte başka güçlerin avı haline düştüklerini anlayamaz­lar. Türkiye'nin şimdiki hali budur.





İYİLER NE KADAR İYİ?


EĞER BENDEN son üç yüz yıl boyunca in­sanlığın muteber kültür atmosferinde "şuyuu vukuundan beter” bir olay zikretmemi isterseniz, bunun demokrasi olduğunu söy­lerim. Demokrasi üzerine lehte ve aleyhte yazılıp çizilenler ne ölçüde akla uygun, ne ölçüde düşünce dünyasını zenginleştiren ni­telikte olursa olsun bunlar tamamen bilgi­lenme bakımından bir üst tabaka teşkil eden insanların ilgi alanı içinde mahsur kal­mış, buna mukabil söylenenlerin amiyane­leştirilmiş yankısı toplumların her tabakası­na bir doğruyu ifade edermiş gibi ulaşmış­tır. Bu yüzden günümüz toplumlarında ger­çeklere dönük bir demokrasi tartışması doğ­maz; ama demokrasi dedikodusu hızla yayı­lır. Bu dedikoduya kulak verirseniz demok­rasinin kalabalığı teşkil eden sıradan insan­lara toplumda geçerli bir yer verdiğini ve/ve­ya sıradan olmayan insanların bazı imkân­ları kullanmalarının kınandığı siyasi rejime demokrasi dendiğini duyarsınız. Sanki ye­tersizliğin meşruiyyet kazandığı bir düzen­dir demokrasi.

Acaba gerçekten böyle midir? Nasıl olmuş da demokrasi dedikodusu demokrasi tartış­malarına galebe çalmıştır? Demokrasi uygu­lamalarının siyasi hayata kabalık ve anla­yışsızlık taşımasının sebebi modern siyasi eğilim içinde insanların dikkatlerini neyin geleceğine değil, neyin gideceğine yoğunlaş­tırmış olmalarıdır. Daha doğrusu gelmesi umulan, hayal edilen şey her zaman uzak ve ütopik; ama gitmesi istenen ve ona karşı kavga verilen şey yakın ve pratik özellikler gösteregelmiştir. Batı medeniyeti tarihi içinde özlemi çekilen demokrasi (ve onun bir çe­şitlemesi sayılan sosyalizm) hiç bir elle tu­tulur zemine sahip olmadığı halde, reddinde ittifak sağlanan unsur son derecede müşah­has bir toplumsal sınıftır: Aristokrasi.

İnsanlığın lehine bir çözümü elde edile­memiş olan tenakuz bizi bu güne ulaştıran oluşumun daha başlangıcında doğmuştu. Demokratik idealler aristokratların düşünce dünyasında tek belirleyici oldukları çağda ve onların arasından savunucular bularak doğdu. Aslında bunun akla sığmaz bir tena­kuz olduğu da söylenemez, zira demokratik ideallerde varsayılan iyi taraf elbette toplu­mun iyilerinden sadır olacaktı. Karışıklık çı­karan idealler değil, durumun değerlendiril­mesindeki çarpıklıktı. Farkedilemeyen şeyin imtiyazlar ve sorumluluklar arasındaki gizli ilişki olduğunu bugün bile yerli yerince kav­rayabilmiş değiliz.

Aristokrasinin imtiyazları vardı. Doğru anlaşıldığında bu imtiyazların tek dayanağı belli sorumlulukları yerine getirebilmek ola­bilirdi. Oysa görünüşte aristokrasi belli im­tiyazları olduğu için sorumsuz davranıyor­du. İşte bu görüntü bozukluğu modernleşme tarihindeki karmaşaya kaynaklık etti. So­rumlu olduğu için imtiyazlar kullanma durumunda olan, imtiyazları olduğu için so­rumluluklarını yerine getirmek yükümlülü­ğü altına giren aristokrasi modern dünyayı inşa edecek gelişmeleri kendi eliyle yürürlü­ğe koydu. Yani bir bakıma kendi sonunu ha­zırladı.

İmtiyazlara karşı verilen mücadelenin aynı zamanda sorumluluğa karşı bir müca­dele olduğu hiç bir zaman göze çarpmadı. Çünkü nedense insanların zihninde bu ikisi arasındaki irtibat hayatın akışı içinde ters yönde kurulmuş gibidir. İmtiyazlı olanlar yaşamanın tadını çıkarma fırsatlarını bol bol ellerinde bulunduracaklar, sorumlu olanlar ise çokça fedakârlıkta bulunacaklar. Oysa soylular arasında yer almak kendi ye­tişmesine yapılan katkının hakkını vermek­tir. İmtiyaz ve sorumluluk asaletin başında ve sonundadır. İmtiyazı olmayan bir kişinin davranışlarında sorumlu davranabileceğini nereden bilebiliriz? Büyük bir ihtimalle o kararlarını kendi başındaki belâları defet­meye yetecek ölçüler dahilinde vermektedir. Sorumluluk duymak başlı başına imtiyaz sa­yılmalıdır.

Bu akıl yürütme yolunu benimser isek belki de siyaset kültüründen aristokratların silinip gitmelerini onların tarihin bir uğra­ğında artık yeterince aristokrat olmayışla­rıyla açıklayabiliriz. Demokratik uygulama­ları benimseyen toplumlar arasında dikkat çeken başarılar elde edenlere bakıldığında görülen, sözkonusu başarıların ”imtiyaz-sorumluluk" ikilisini doğru tarzda devreye so­kulmasının ürünü olduğudur. Yoksa bir ya­nı bilgisizlikten, diğer yanı da korkudan meydana gelmiş olan "halklaşma" modern çağda bir toplumu bir başka toplumun uşağı ve/veya kölesi durumuna sokmaktan başka işe yaramamıştır.

Bir toplumun "iyilerinin ne kadar iyi ol­duğuna bakarak o toplumun kendi çıkış yo­lunu bulduğunu anlayabiliriz. Ama bir top­lumun kötülerinin ne kadar kötü olduğuna bakıp o toplumun yoldan çıktığını kabullen­mek olan biteni kavrayacak kadar "iyi" ol­madığımızın göstergesidir.





BÜTÜNLEŞMEYİ BULMAK İÇİN


GÜNÜMÜZ TÜRKİYESİNDE "ülkesi ve mille­tiyle bölünmezlik" sözü sıkça ediliyor. Cum­huriyet kurulduğundan beri bu ve bunun gi­bi sözler dillerden hiç düşmedi. Demek ki üzerinde yaşadığımız toprakların parsellen­mesinden, birlikte yaşadığımız insanların birbirine düşmesinden korkuyoruz. Acaba bu hastalıklı bir duygu mu, yoksa böylesine bir korku duymanın haklı gerekçeleri var mı?

Kendini Osmanlı İmparatorluğunun mi­rasçısı sayan, öyle olduğu için de son iki yüz yılını toprak kaybetmekle ve etnik unsurla­rını[n] kopmalarıyla geçiren bir devlette "elden gider" duygusunun marazi bir hal aldığını; bu hastalığın devasının da "ver kurtul" ila­cında arandığını düşünebiliriz. Çöküşü hay­ret edilecek kadar uzun süren bir impara­torlukta toprak kaybetme ile ilgili korkula­rın müzmin bir hal aldığını ileri sürmek bile mümkün.

Türkiye Cumhuriyeti redd-i miras eylese bile bu devletin hükümranlık kurduğu alan yakın geçmişte kimilerinin toprak talepleri­ne konu olan bölgeleri içine alıyor. İkinci Dünya Savaşı biter bitmez Stalin Kars ve Ardahan’ı istedi. Soğuk savaş sırasında can­lanan Arap birliği düşüncesine sahip çıkan liderler Hatay'ın Arap vatanı içinde yer al­dığını savundular. Bunlara bir de Yunan, Ermeni, Kürt iddialarını eklersek devletin devamı için endişe duyan herkesi bir ruh buhranının beklediğini söylemek hiç de zor değil.

Bir devletin meseleleri psikiyatri kliniğin­de çözülemeyeceğine göre toprak kaybet­mekle ilgili marazi korkuları bir yana bıra­kıp Türkiye’de bölünme ve parçalanmaya yol açacak gerçek gelişmeler olup olmadığı­na dikkatimizi çevirelim. Türkiye'nin bü­tünlüğü deyince ne anlamalı? Türkiye par­çaları bir arada tutan dıştan bir gücün etki­siyle bütünleşmiş bir yapı mı arz ediyor? Yoksa parçalar içten gelen güçleriyle mi bü­tünleşmeyi başarmışlar? Eğer Türkiye'nin bütünlüğü farklı unsurların birleşmesi so­nucu varılan bir bütünlükse unsurlar ara­sındaki farklar ağırlıklı olarak yatay bölün­meye mi yoksa dikey bölünmeye mi dayalı­dır? Bütün bu sorulardan daha önemlisi: Türkiye’nin bütünlüğünü savunanlar aynı zamanda Türkiye’nin bütünleşmesini de sa­vunuyorlar mı?

Diyeceksiniz ki bir ülkenin bütünlüğünü isteyen aynı zamanda o ülkenin bütünleşmesini istemez mi? Bu soruya hem evet, hem hayır diye cevap verebiliriz. Bir toplum üzerinde hegemonya kuranlar ve kurmak is­teyenler o toplumun bütün kalmasının aynı zamanda kendi sultaları altında kalması anlamına geldiği taktirde "bölünmezliği" sa­vunacaklardır. Aynı iktidar odağı bütünleş­meye karşı çıkabilir. Zira kendi içinde bü­tünleşmeyi başarmış bir toplum yönetim ka­demelerini kendisiyle türdeş kılma başarısı­na erebilir ki bu da bir hegemonyanın sonu demektir. Bir ülkenin ve toplumun bütün­leşmesi yolunda çaba harcayanları güden düşüncenin hegemonyacı bir niyet taşımadı­ğını ve bir arada yaşama iradesini izhar etti­ğini söylemeliyiz. Bütünleşme bütünlüğü iç­ten ve hakların koruması suretiyle sağlar. Ama bütünlük o toplumda hakların temina­tına dair bir şey ifade etmez.

Türkiye'de "atın önünde et, itin önünde ot var" deyişimiz ülke bütünlüğünü ilgilendi­ren konularda iyiden iyiye yerine oturuyor. Bütünlük istiyor görünenlerin bütünleşme için gereken işleri yapmaktan sürekli uzak durduklarını, bütünleşmeyi sağlayanların ise sürekli olarak işten uzak tutuldukları bir devletin geleceği endişe konusu bugün.

Hem yatay, hem dikey bölünmenin ekse­ninde devletin ve halkın İslâm karşısındaki tutumu yer alıyor. Hem hegemonyacı ve hem de özgürlükçü güçlerin darda kaldıkça başvurdukları Müslümanlık bütünlüğü ko­rumak için mi, yoksa bütünleşmeyi sağla­mak için mi devreye giriyor? Yoksa Müslümanlık bütünleşmenin bilhassa kendisi mi?

Evet, Türkiye Cumhuriyetinin idamesin­den söz açtığımız zaman soru işaretlerinden kurtulamıyoruz. Çünkü Türkiye Cumhuriyeti'nin ikamesi soru işaretleriyle tıka basa dolu. Eğer atın önüne ot, itin önüne et konu­lamayacak olursa hastalıklı "toprak kaybet­me" korkusu sayısız dengesizliğe yol açacak kadar yaygınlaşabilir. Bu toplumun varlık nedeni konusunda zihinde beliren bütün so­ru işaretlerinden kurtulmak zorundayız. Ancak o zaman bölünmezlikten haklı ve isa­betli bir anlam çıkarmamız mümkün. Hege­monyacı güçlerin bütünlük önerilerini kabul yerine, kendi özgürlüğümüzün gereği olan bütünleşmeyi sağlayabilmemiz imkân dahi­linde.





SEÇKİNLİK MÜSLÜMANLIĞI MÜSLÜMANLAR SEÇKİNLEŞMEYİ İSTEDİKLERİ ZAMAN


BÜTÜN DÜNYADA kitle kültürünün bombar­dımanı kaleleri deviriyor, burçları yıkıyor, hisarları yerle bir ediyor. Tıpkı Ortaçağ şato­larının gücünü ortadan kaldırmakla millî devletlerin yolunu açan toplar gibi, kitle ile­tişim araçları da son iki asra rengini veren idealleri, özlemleri ve bunlarla birlikte can­lılığını koruyan estetik değerleri ve ahlâki önyargıları ortadan kaldırmakla yeni bir si­yasi yapılanmanın yolunu açıyor. Bu siyasi yapılanmanın neye gebe olduğunu şimdiden tahmin edebilmek imkânsız. Çünkü nasıl toplar feodal devletlerden sonra doğan dev­letlerin "millî" karakterini belirlemediyse, kitle iletişim araçları da yeni devletlerin ka­rakterinin belirleyicisi olmayabilir. Kitle ile­tişim araçlarının "cicileri demokrasi, insan hakları ve çevre korumacılığıdır ve bu araç­lar kendi "cici"lerinin parlaklığını gelenek­sel dinlerin gölgelemesine hiç bir zaman izin vermez. Oysa yaşadığımız iletişim çağının yerini din devletleri çağına terketmesi bü­yük bir ihtimaldir.

Kitle iletişim araçlarının ustaca manev­ralar yaparak yalnızca gözden değil, gönül­den de uzak tutmaya çalıştıkları gerçek, dünya nüfusu içinde dinden çözüm bekleyen kesiminin hem sayı ve hem de etki bakımın­dan artmakta olduğudur. Eğer dünyada din, ön sıralarda rol oynayan toplum değeri du­rumuna yükselmişse, bu sadece İslâmî uya­nış dolayısıyla değildir. Dünyada aynı za­manda hangi mezhebe mensup olurlarsa ol­sunlar Hıristiyanların tarih boyunca şiddeti hissedilen taassubu da yavaş yavaş geri ge­liyor. Yahudilik ise bir Tevrat ve Talmud şö­leni yaşıyor desek yeri. İbrahimî geleneğe bağlı dinlerin aydınlanma çağından sonra düşünce dünyasında tuttukları yer eskisin­de çok farklı olabilir. Dünyanın bir din dev­letleri çağına açılıp açılmayacağı kehanet konusu olduğu kadarıyla bir kenarda dura­bilir. Bizim ortaya getirmemiz gereken me­sele kitle iletişim araçlarının bombardıma­nına maruz kalan Müslümanların dünyada ve özellikle Türkiye'de kendi geleceklerinin sorumluluğunu hangi tavırla üstlenecekleri­dir.

Modernizmin Müslümanların yaşadıkları ülkelere sirayeti bu ülkelerde yüksek taba­kayı teşkil eden kesimin gerek düşünce ve gerekse davranış bakımından İslâmî kayıt­lardan kendilerini azade kılmaları suretiyle oldu. Diyebiliriz ki seçkinler seçkin vasıfla­rını İslâm'a yabancı bir atmosferde aradılar. Bu tutumun kaçınılmaz sonucu yüksek ta­bakanın elinde tuttuğu güçle dinine bağlı­lıktan hoşnutluk duyan büyük çoğunluğu baskı altına almasına vardı. Gerçekte bu durum yalnızca bir toplumsal yarılmadan ibaret sayılmazdı, aynı zamanda bizatihi seçkinliğin de yarılmasıydı. Zira modernizmin geçerli sayılmasından önce yüksek ta­bakanın vasıflarını "güzide" veya seçkin kı­lan onların İslâm'a sadakat suretiyle halkın gözünde elde ettikleri itibardı.

İslâm'ı hayatına yön veren esaslar bütü­nü olma özelliğiyle terkeden yüksek tabaka itibarını terketmedi. Sonuç halkın üzerinde hissettiği şiddetten başka bir şey değildir. Türkiye bu şiddeti büyük mikyasta yirmi yedi yıl devam eden tek parti dönemi boyun­ca yaşadı. Sivil-asker bürokrat zümre Cum­huriyetin hayatlarına yön veren esasları da­hilinde Osmanlı "kapıkulu" uygulamasını kopya etti. Eğitim görmüş ve görmekte olan bürokratlardı, devletin mali ve maddi imkânlarından en çok onlar yararlanıyordu ve ateşli silahlar onların elindeydi. Müslü­man kalmanın bürokrasi dışında kalmakla aynı anlama geldiği söylenebilirdi.

Bir anlamda resmi eğitimden uzak kal­mak, vergiler altında ezilmek ve orduda ko­muta mevkiine ulaşamamak Müslüman ço­ğunluğun vasıfları arasında sayılabilirdi. (Modernizm ile Müslümanlık arasındaki ilişki Müslümanların çoğunlukta olduğu her ülkede Türkiye'deki gibi yaşanmamıştır. Ba­zı ülkelerde bürokrasinin Türkiye'de oynadı­ğı rollerin bir kısmını "modernist Müslümanlar" üstlendi. Türkiye modern kültürün Müslüman bir toplum üzerindeki etkisi söz- konusu olduğunda en aşırı uçta yer alan ül­kedir.) Kimliğine sadık kalma asaletiyle despot yönetim karşısında âciz kalma sefa­leti uzun yıllar Müslüman yapıda bir arada bulundu.

Güzidelik yarılması veya parçalanmış seçkinlik Türkiye Cumhuriyetinin günü­müzdeki darboğazlarından başlıcası. Çünkü bu ülkede insan ve toprak lehine karar ala­bilecek yeterliği gösterecek olanlar bütün­lüklerini kaybetmiş. Bu gün bu bölünme do­layısıyla beliren hastalık o derecede ilerle­miş haldedir ki Türkiye'de artık saygınlığı taşıma liyakatine sahip bir "yüksek tabaka" bile yoktur.





SEÇKİNLİĞİ DE, ÖZGÜRLÜĞÜ DE BAŞLATAN SAVAŞÇIDIR


TÜRKIYE'DEKİ SÖZDE laik uygulama yalnız­ca seçkinliğin yarılmasına yol açmakla kal­madı, toplumun özgürlük atılımını da çatal­laştırdı. Bir yanda çağdaş eğitime ulaşma çabası, yeni bir toplum düzeni sağlamaya dönük yetki donatımı ve ordu gücüyle seç­kin bürokratlar, diğer yanda toplumun kim­liğini koruma seçkinliğini elinde tutan, ama toplumsal ayrıcalıklardan yararlanması tümden kısıtlanmış Müslüman çoğunluk. Seçkinlerin özgürlük atılımı modern dünya­da kendine bir yer açmaya dönük, çoğunlu­ğun özgürlük atılımı ayrıcalıklara ulaşma yönünde. Yani demokratik uygulamaya te­şebbüs edilinceye kadar Türkiye'deki top­lumsal yarılma iki yakadan birinde kimlik­siz itibarın, ötekinde ise itibarsız kimliğin yoğunlaşmasıyla vuku buldu.

1946 sonrasında bizleri günümüzün kar­maşıklığına ve belirsizliğine getiren dina­mizm harekete geçti. Bürokrasinin gücünü günden güne eriten bir süreç başladı. Bu sü­rece karşı bürokrasiye mensup zümrenin di­renişi iki farklı ve bir birbirini sınırlayan usul çerçevesinde gerçekleşti: Birinci usul askeri darbeler yoluyla bürokrasinin gücü­nün restorasyonuna taalluk ediyordu. İkinci usul statü transferi yoluyla Türkiye’nin ye­ni zenginleri, deyim uygun düşerse "lümpen burjuvazisi" içinde yer almaya, bu fırsat kullanılamamışsa aynı yolla adı anılan sını­fın dolgun ücretle hizmetinde yer almaya müteallik idi. Geçen zaman içinde tatbikatı yaşanan bu yollar Türkiye'nin bürokrasi kö­kenli yüksek tabaka insanlarını itibarsız, ama hâlâ "geçerli" bir toplum katmanı duru­muna getirdi. Bugün "laik kesim" denilen zümre budur.

Müslüman çoğunluk 1946 sonrası süreci­ni ikiye bölünerek yaşadı. Bir bölük "lüm­pen burjuvazi"nin bizzat ve bizatihi kendisi­ni oluşturan ortamın içinde yer aldı. Diğer bir bölük İslâmî görünümünü öne çıkararak bir direniş hattına doğru meyletti. "Bir dire­niş hattı oluşturdu" demiyoruz; çünkü bu­nun vuku bulduğuna dair hiç bir belirti yok. Ayrıca eklemek gerekir ki bir direniş hattı­nın gerçeklik kazanması, ancak ve ancak bir atılım yönünün benimsenmesiyle mümkün­dür. Günümüzün karmaşasını ve belirsizli­ğini ortadan kaldıracak olan direniş ve atı­lım Müslümanların eseri olarak belirginlik kazanacaksa, bu onların (Müslümanların) kendilerini seçkinleştirmeleriyle, yani kendi seçkinlerinin etkisini azamiye çıkarmalarıy­la kuvveden fiile geçebilecektir.

Bir İslâmî hareket yürütmek, yani bir di­reniş hattı oluşturup bir atılım yönü belirle­mek sözkonusu olduğunda Türkiye'de yaşa­yan Müslümanların önünde aşılması gere­ken önemli bir engel, bir bilinç engeli var. Türkiye'de yaşayan Müslümanların yeterin­ce İslâmî bilinç sahibi olmadıklarını söylü­yor değiliz. Söylediğimiz İslâm'ı kavramada bugün olduğundan daha farklı bir bilince muhtaç olduklarına dairdir. Bize gereken seçkinlik bilincidir. Bu aynı zamanda savaş­çılık bilincine kavuşmak anlamına gelir. Seçkinlik ve dolayısıyla savaşçılık bilincin­den mahrum oluşumuz siyasi tarihimizin seyriyle yakından ilgili.

Demokratik uygulamanın başlamasıyla birlikte Türkiye’nin Müslüman çoğunluğu siyasi hayatta, sosyal yapıda etkinliğini his­settirdi. 1946'dan günümüze kadar bu et­kinlik despot tek parti döneminin dayatmalarına karşı duyulan tepkinin gereklerini yerine getirmek çerçevesinde kaldı. Bir red­diye için yeterli sayılabilecek İslâmî bilinç, bir inşa faaliyetinin zaruretiyle karşılaşıldı­ğı zaman bir görev üstlenebilecek yeterliği gösteremedi. Türkiye, son yirmi yılın siyasi ortamında belirgin bir "tez" görünümünü kazanan "İslâmiyet'i hâlâ bir "İslâmî hare­ket" olarak gündemine alamamışsa bunun sebebi tepki bilincinin yerini etki bilincine terkedememiş oluşudur.

Çoğunluğun siyasi ve sosyal hayata taşı­dığı İslâmî kavrayış yalnız Cumhuriyet dö­neminde değil, aynı zamanda Osmanlı döne­minde de yönetilen zümrenin bünyesine zerkedilen tarzda bir kavrayıştı. Düzenleyenle­rin değil, düzenlenenlerin İslâm'ı kavrayış biçimiydi. Bu biçim içinde nehiyler sosyal ilişkilerde müdahil olmayı sınırlayacak ölçü­de vurgulanmış ve emirler itaati pekiştire­cek yönde yorumlanmıştır. Bu kavrayış çer­çevesinde "yapma"lar, "yap"ların önüne ge­çer. Yani demokratik uygulama ile sosyal hayatımıza giren İslâmî tavır, sorumlulukla­rını duyup gereğini yerine getirenlerin değil; en az yarım yüzyıl boyunca sorumlulukları kendilerine hatırlatılanların tavrıdır. Böyle bir tutumla siyasi ortamda yer almak seç­kinliğe de, özgürlük savaşına da "mesafeli" bir yerde bulunmak demektir.





MESAFEYİ KAPATMAK İÇİN


MÜSLÜMANLARIN TÜRKIYE'NİN siyasi haya­tında belirleyici bir rol oynamaları ne onla­rın şimdi olduğundan daha dindar tutumlar benimsemek üzere harekete geçmelerine, ne de İslâm kaynaklarının kendilerine öğretti­ği konularda daha bilgili ve bilinçli bir ko­num elde etmelerine bağlıdır. Müslüman zümrenin Türkiye'deki yeniden biçim alışta söz sahibi olması doğrudan doğruya "seçkin­lik" ve "özgürlük savaşçısı" nitelikleriyle kendisi arasındaki mesafeyi kapatmasına bağlıdır.

Böyle bir belirleme yapmakla Müslümanların dindar tutum takınmalarının bir fayda temin etmediğini, İslâmî bilgilenmenin ve bilinçlenmenin pratik hayatta işe yaramadı­ğını mı dile getirmiş oluyoruz? Hiç de değil. Bunlardan birincisi -dindar tutum takınmak- şimdiden meyvelerini vermiş bir olgu­dur. İkincisi ise -İslâmî bilgi ve bilinç- ancak rotanın doğru tutulmasıyla meyve verebilir. Burada söz sahibi olmaktan bahis açarken Müslümanların yönetme şartlarını da içine alan bir siyasi dönüşüm sürecinde kesin ka­rarların Müslüman zümrenin eseri olma zo­runluluğunu dile getirme gayretindeyiz.

Her şeyden önce Müslümanların kitleden, "yığın"dan farklı bir "zümre" meydana geti­rip getirmedikleri önem kazanıyor. Yani ni­yetleri ve özlemleri dolayısıyla sürü içinde sürüklenen çoğunluktan kendini yalıtmış bir "İslâmî kesim”in farkedilir bir belirgin­likte olup olmaması önemli. Böylesi bir be­lirginliğin tutulan mevzi ile, girilen siperle doğrudan ilgisi var. "Mevzi" gibi, "siper" gibi askeri terimleri kullanışımız boşuna değil. Müslümanların seçkin özellikler kazanmaları da, özgürlüğe sahip çıkmaları da onların savaşçı niteliklerinden kopartılamaz. Yahut şöyle demeliyiz: Müslümanlar savaşçı niteliklere uzak durdukça seçkinliğe ve öz­gürlüğe uzak kalmayı seçmiş olurlar.

Bütün bu söylediklerimiz nazarî mülâ­hazalar serdetmek üzere ardarda sıralanmış sözler değil, bilâkis Türkiye'nin siyasi prati­ğinin bir muhassalası. Gerçekten ülkemizin Müslüman çoğunluğu dindar tutumunu dev­reye sokmak suretiyle bir sonuç, bir meyve elde etti. Eğer dindar tutumdan kastımız kuru bir taassup değil de dinden kopmama kararlılığı ise, 1946 sonrasının her demok­ratik açılımı Müslüman çoğunluğun toplu­mun kimliğinde dinin nasıl da merkezi bir yeri işgal ettiğini "yerli kolonizatörler"e göstermekliği bakımından önemi inkâr edilemez bir sonuç doğurmuştur. Doğru yorum­landığı taktirde bu sonuç batılılaşmanın cumhuriyetçi versiyonunun da; sözde laik, özde emperyalist güdümlü despot politika­nın iflâsının ilânından başka bir şey değil­dir. Kısacası, Müslüman çoğunluğun İslâmî bir toplum çerçevesi önermesi değil, dinden kopmama kararlılığı -isterseniz buna en ge­nel anlamıyla dindarlık diyebilirsiniz- 1923 sonrasının resmî ideolojisini yıkmış ve ge­çersiz kılmıştır.

Böylesi bir sonuç elbette bir şeydir, ama çok şey değildir. Çok şey toplumun kimliğiy­le uyumunu koruyarak yeniden ve daha sağlıklı bir örgütlenmeye kavuşması olabi­lirdi. İşte bu noktada Müslüman çoğunlu­ğun demokratik uygulama başlar başlamaz duçar oldukları çatallaşma dikkati çekiyor. Çatalın bir dişi dünya sistemiyle uzlaşma yoluyla Türkiye'nin daha müreffeh, daha iti­barlı bir yere sahip olabileceği zehabına ka­pıldı. Çatalın diğer dişi ise dindarlığı taas­suba daha yakın kılmak suretiyle tutumun­dan bir tür hulûs, bir tür haklılık elde etme­ye çabaladı. Günümüzün siyasi partileri sö­zünü ettiğimiz bu çatallaşmanın farklı doz­larda ve eğreti olarak bir araya getirilme­sinden başka bir şey değildir. Bir seçime gi­rerken 1923 sonrası resmî ideolojisine sada­katini dışa vurarak destek bulacağını he­saplayan hiç bir siyasi parti yoktur.

1917'de kurulan Sovyetler Birliği dünya sisteminin önce kullanıp sonra posasını tarihin çöplüğüne attığı bir rejime sahipti. Ora­da devlet, rejimini kaybederken hegemonya altında tuttuğu, topraklarının bir kısmını da kaybetti. 1923'de kurulan Türkiye Cumhu­riyeti dünya sisteminin her müdahalesinden kendi iç dinamikleri doğrultusunda sonuçlar elde etmeyi başardığı için aynı akıbete uğra­madı. İç dinamikler ise Müslüman çoğunlu­ğun çeşitli usûlleri kullanarak ülkenin önce sosyal, sonra siyasi ve kısmen de iktisadi hayatına müdahale edebilecek gücü göster­melerinden başka anlam taşımaz. Leninizmin günümüz Rusya'sında artık hesap dışı tutulabilir hale düşmesine rağmen Kemalizmin Türkiye’sinde hâlâ tabu karakterini koruması ülkemizde yaşayan Müslümanların dünya sistemi aleyhine bir potansiyeli taşıyor olmalarından ileri gelmek­tedir.

Potansiyelin kuvveden fiile geçmesi bir keyfiyet dönüşümüne, yani Müslüman züm­renin savaşçı özelliklerine bağlı. Donatımı zihnî kapasiteyle sağlanan savaşçı özellikle­rine...





BÜTÜNLEŞMEYİ İSLAM’DA ARAMANIN İKİ YOLU


BÜTÜNLEŞME (INTEGRATION) dediğimiz za­man iki muhtemel olguyu birbirinden dik­katle ayırmamız lâzım: Türkiye'nin dünya sistemiyle bütünleşmesi ve Türkiye'nin bir millet oluş bilinciyle bütünleşmesi. İslam her iki olgunun da belirginlik kazanması sü­recinde vazgeçilmez bir yer sahibidir. Eğer bütünleşme dünya sistemiyle bütünleşme yönünde seyredecekse (ki şimdilik aksine bir belirti göze çarpmıyor) bu, tıpkı Türkiye Cumhuriyetinin ihdas edilişinde olduğu gi­bi İslâm'ın bir katalizör gibi kullanılması demek olacaktır. Ama eğer Türkiye'de yaşa­yan insanlar toplum ve toprak birliğini esas alarak bir millet bütünleşmesine gidecekler­se, o zaman İslâm'ı kurulacak yapının esası olarak kabul etmeleri gerekecektir.

Felâketin ve saadetin aynı kelimeyle ad­landırılması gibi tuhaf bir durumla karşı karşıyayız. Bütünleşme kelimesi ister iste­mez olumlu bir çağrışım uyandırıyor zihni­mizde. Dünya sistemiyle bütünleşmek denildiğinde bile sanki yarım kalmış bir şeyin ta­mamlanması dolayısıyla elde edilebilecek rahatlığa talibiz. Bu rahatlık özlemimiz "ko sarhoşu yıkılana kadar" felsefesiyle bütün toplum katmanlarını yürürlükte olan işleyi­şin bir şubesinde yer tutma çabalar yönün­de kışkırtıyor. Sonuç dünya sisteminin yasalarını her gün biraz daha geçerli kılan orta­mı güçlendirmeye varıyor. İslâm'ı hayatının merkezinde sayan nice insan "toplum dışı" kalmamak adına sistemle bütünleşmenin değirmenine su taşıyor. Bu faaliyeıtler sıra­sında farkedilmeyen husus sistem bütünlü­ğünün yalnızca bizatihi sistemin bütünlüğü­nü intâc ettiği ve sistem bütünlüğünü her aşamada biraz daha pekiştirirken, giderek pekiştirmesi için rakibi olan bütünlükleri parçaladığıdır. Yani Türkiye’nin sistemle bü­tünleşmekle kültür, siyaset, iktisat alanlarındaki bütünlüğünü koruyacağı güvence al­tında değildir. Tersinin doğru olma ihtimali daha yüksektir.

12 Eylül 1980 sonrasında Türkiye'deki hegemonyasını azamiye çıkaran ve günü­müzde geçerliliğinden hiç bir şey kaybetme­miş bulunan "yapı değişikliği" Müslümanları işe (hatta boyunduruğa demeli) koşmakta sakınca görmedi. Bunların birçoğu gerek devlet kademelerinde ve gerekse özel kesim­de belli mevkileri (dikkat: mevzileri değil!) işgal etmenin savunma durumunda kaldık­ları İslâmî görüşler adına kazanç (belki de zafer) sayılması gerektiğine inandılar. Kata­lizör olduklarını ya hiç kavrayamadılar veya bunun ne zararı olabileceğini kavramaktan acizdiler. ANAP iktidarlarının bazı eski (!) MSP’lilere neler bahşettiği hatırlanacak olursa sistemle bütünleşmede izlenen yolun neleri parçalamaya matuf olduğu daha ko­lay anlaşılabilir.

İslâmî inançları yüzünden sistemle bü­tünleşmenin katalizörü durumuna düşen kimselerin ortaya çıktığı yerde artık sistem aleyhine olarak Türkiye'nin toplumu ve top­rağıyla bütünleşmesinin memuru Müslim kişilerin belirmesi de söz konusudur. Hatta bunların aynı insanlar olması bile (zayıf bir ihtimal olmakla birlikte) imkânsızdır denile­mez. Bütünleşmenin olumsuz türünden olumlusuna geçmenin ön şartı rahatlık ara­yışları taleplerinin yerini savaşçı nitelikleri­ni kesbetme taleplerine bırakmasıdır. Ne­den?

Yürüttüğümüz mantık şu sırayı takip ediyor: Dünyada ve Türkiye'de İslâmî dönü­şüme ancak seçkin bir Müslüman zümre ön­cülük edebilir. Seçkinliğin kaynağı savaşçı­lıktır. Dolayısıyla savaşçı niteliklere dirsek çevirmek İslâmî dönüşüme muhalif bir ko­numu benimsemek anlamına gelir. Bunu bir başka ifade ile savaşçı niteliklere yönelenle­rin seçkinliğe de yöneldiklerini söyleyerek dile getirebiliriz.

Dünyanın hiç bir yöresinde ve dünya tari­hinin hiç bir döneminde çekirdek birimi sa­vaşçı olmayan hiç bir kültür yoktur. Modern medeniyetin çağlar boyunca haberdar oldu­ğumuz kültür ve medeniyetlerden temel far­kı, hatta modern medeniyetin bir sapkınlık olarak adlandırılabilme kolaylığı onun bir tahvil ve hisse senedi savaşını esas almış ol­masındadır. Buna rağmen modern medeni­yetin ve onun ürünü olan dünya sisteminin savaşçılardan arınmış bir kültüre dayandı­ğını ileri sürmek mümkün değil. Sistemin dayandığı kültür sinsi ve seciyesiz bir sava­şın ürünüdür. Sistem savunucularının sinsi­liğinden ve seciyesizliğinden şikâyet etme­nin gereksizliğini vurgulamak zorundayız. Dünya sistemi değerleri değerden düşürerek ayakta durabiliyor.

Böyle bir rezaletin Müslümanların işini kolaylaştırdığını söyleyebiliriz. Müslüman öncüler seçkin vasıfları kolaylıkla, yani re­zalete bulaşmamak suretiyle kendilerine ya­kın kılabilirler. Son yirmi yıl böyle bir tu­tum için son derecede elverişli bir zemin sağlamıştı. Eğer bu zemin üzerine Müslüman zümrenin ayırıcı bilgi ve bilinci eklen­miş olsaydı, Türkiye daha şimdiden Müslümanların "hayır" dedikleri yöne açılması imkânsız bir ülke olurdu. Bu fırsat her za­man doğabilir. Yeter ki seçkinlik yani savaş­çılık göze alına...





SAVAŞ NEYİ ONARIR?


TOPLUMLARI DENETİM altına almak isteyen­ler bunun en kolay, en etkili, en iyi sonuç veren yolunu toplumları dış baskılar yoluyla bazı davranış biçimlerine zorlamak suretiy­le değil; toplumda yürürlükte olan düşünüş ve duyuş biçimini denetleyenin isteklerine uyumlu kılmak suretiyle buldular. Yani de­netlenen toplum kendine dayatılan tutumları gönüllüce ve sanki kendine mahsus iç za­ruretler gereği imiş gibi yerine getirdiği za­man toplum bir köleler topluluğu gibi hare­ket ettiği halde köleliğin zilletini hissetmi­yor. Böylece kölelikten kurtulma imkânlarını kendi elleriyle ortadan kaldırıyor.

Siyaset alanında denetim altına alınarak köleleştirilen toplumlar iki işleme maruz bırakılıyorlar. Bunlardan birincisi denetlenen toplumun yönetim kadrolarının denetime zorluk çıkarmayacak unsurlardan oluşması­dır. Denetleyen güç denetlediği toplumun başına kendi dilinden anlayan ve fakat o dili efendinin ehliyet ve salahiyetiyle kullana­mayan yöneticiler yerleştirir. İkinci işlem denetlenen topluma denetleyici gücün ideo­lojik kalıplarının ezberlettirilmesidir. Sözkonusu ideolojinin temellerinin incelenip anla­şılarak kavranması beklenmez, hatta isten­mez. İstenilen sonuç denetleyici gücün da­yattığı manevi ambalajın kabulüdür. Denet­leme işleminin iki kanadından biri eksik ka­lırsa kölelikten kurtuluşa açılan kapı aralık bırakılmış demektir. Öyleyse siyasi istikrar ve özgün düşünce kölelik karşısında gücün artırılmasına yol açar diyebiliriz.

Dünya sistemi siyasi istikrarsızlığı dene­tim altında tuttuğu toplumların ayrılmaz parçası kılmayı başarmıştır. Öte yandan bu toplumlar muhtevasını tahlil edemedikleri bir ideolojik bombardıman altındadırlar. Bu bombardıman yüzünden içinde yaşadığımız toplumda "savaş neyi onarır?” gibi bir soruy­la karşılaştığımızda meseleye hangi yönden yaklaşıldığını kavramakta zorluk çekeriz. Çünkü baskın ideoloji küçük yaştan itibaren insanlara savaşın yıkıcı özellikte bir eylem olduğunu telkin etmiştir.

Meseleyi yerli yerince kavrayabilmek için her zaman olduğu gibi bize o düşünceyi taşı­yan akıl yürütme tarzının ilkelerine eğilme­miz gerekir. Savaşı yıkıcı değil de onarıcı sayan düşüncenin kalkış noktası dünyadaki bütün insan davranışlarının bir alış verişi intaç ettiğidir. Bunu her şeyin bir bedeli vardır, veya kaybetmeden kazanılmaz biçi­minde de ifade edebiliriz. Bu ilkenin kolay anlaşılan yanı türdeş olmayan şeylerin de­ğiş tokuşudur. Ticarette mal ve paranın el değiştirmesi gibi insanlar samimiyetlerini verip zerafetlerini, maddi rahatlarını verip manevi huzurlarını elde edebilirler. Alış ve­riş ilkesinde anlaşılması nisbeten zor olan aynı türden unsurlardan birini kazanmak için diğerini kaybetmenin kaçınılmazlığıdır. Bilgi bu unsurlardan bir ve belki de başlıcasıdır. Kısaca diyebiliriz ki bir tür bilgilen­meyi seçmenin bedeli bir başka tür bilgilen­meden vazgeçmektir. Daha da ileri gidip "o" bilginin ehli olma şartının "öteki" bilginin cahili olma şartına bağlı olduğunu söyleye­biliriz. Diyebiliriz ki bilgi bilgisizlikle birlik­tedir.

Nasıl bilgiyi verip bilgiyi alabiliyorsak benzer bir şekilde savaşı verip savaşı alabi­liriz. Mutlak anlamda savaş taraftarların­dan veya savaş aleyhtarlarından biri olma­mız bizim denetleyen gücün ambalajladığı ideoloji içine hapsolduğumuzun göstergesi­dir. Bugün insanca ortamı yıkan ve insanın yıkımına yol açan savaş türü yürürlükteki değerlerin tartışmasını içine almayan bir et­kinlikten ibarettir. O halde bir savaşın ona­rıcı özelliklerinden sözedebilmek için çatış­manın değerler muvacehesinde cereyan etti­ğini farkedebilmemiz gerekiyor. Değerleri tartışmayan, yalnızca değerlerin el değiştir­mesi hedefine dönük bir savaşı yürürlükteki değerleri hedef alan bir savaşla değiştirdiği­miz zaman savaş verip savaş almış oluruz.

Ancak böyle bir savaş yıkıma değil onarı­ma dönüktür. Bu türden bir savaşta taraf­lardan en az biri sunduğu değerler doğrultu­sunda kendini onarma zorundadır. Aynı ta­raf savaşı lehine sonuçlandırabilirse değer­lerinin hayatiyetini sağlayan yolu genişlete­bilecek ve eğer savaşı kaybederse değerleri­ne daha sıkı sarılarak varlığını koruyan bir konumda kalacaktır. Müslümanların karşı karşıya kaldıkları öncesinde, sırasında ve sonrasında aralıksız kendilerini onarmak zorunda oldukları bu savaştır. Tersini de söylemeliyiz: Müslümanların kendilerini onarmak zorunda olmadıkları savaş onları denetleyenlerin dayattıkları bir savaştır ve kendi savaşları değildir.





FURKAN’I HATIRLAMADAN KUR'AN OKUNABİLİR Mİ?


ÖZGÜRLÜK, KURTULUŞ, bağımsızlık, galibiyet gibi özlemlerle yüklü kelimeleri andığımız, dile getirdiğimiz zaman ister istemez bir de­ğişimi, bir halden başka bir hale geçişi işa­ret etmiş oluyoruz. Bunu yapıyorsak, bir yandan da biliyoruz ki kâinatta yaratılmış olan her şey sürekli değişme halindedir. De­mek ki özlediğimiz zaten yürürlükte olan değişimin kendisi değil, o değişimin bizim yararımıza sonuç vermesidir. Değişmenin vuku bulduğuna, hükmünü daha da yürüte­ceğine öylesine inanırız ki içinde bulundu­ğumuz durum bizi hoşnut kılıyorsa bu kez de değişmemeyi isteriz. Hatta hoşnut olma­sak bile değişmenin bilinmez tehlikeleri karşısında aşina olduğumuz hoşnutsuzluğu tercih ettiğimiz bile olur: Allah beterinden saklasın deriz. Sonuç şu: Zayıf bir yaratık olarak insanoğlu değişmeye kendine bu de­ğişmenin yalnızca apaçık yarar sağladığı kadar ve sadece o şartlarda açık. Baskın çı­kan eğilimi itibariyle "muhafazakâr" bir ya­ratık insan.

Diyeceksiniz ki bu hızlı, büyük ve hatta korkunç değişme neyin nesi öyleyse? İnsan­lar şaşırtıcı ölçüde değişiyor ve değiştiriyor­lar. Burası doğru. Giderek dünyadaki değiş­me değişmeye konu olan veya değişmeyi biz­zat eliyle gerçekleştiren insanlara yılgınlık verecek boyutlara varıyor. Ama bunun sebe­bi biz insanların değişmeye can atışımızdan, değişmeye ve değiştirmeye çok hevesli olu­şumuzdan değil. Başında da söylediğimiz gi­bi biz insanlar ancak ve ancak değişme bi­zim hemen faydalanabileceğimiz bir durum sağlıyorsa, lehimize sonuçlanacağına inanır­sak, değişmeye razı oluyor veya katılıyoruz. Garip görünebilir ama yeryüzündeki bu ça­buk, bu çılgınca değişmeye yol açan sebep yine bizim muhafazakârlık eğilimlerimizde saklıdır. Değişmeye öyle şiddetle direniyor, değişme karşısında öyle durgun, hımbıl, kö­türüm kalıyoruz ki içinde hareket ettiğimiz ortam anlayış gücümüzü zorlayacak boyut­larda değişiyor. Nasıl oluyor bu?

Öncelikle neyin lehimizde, neyin aleyhi­mizde olduğuna dair bilincimiz yetersiz. Bu yetersizlik yüzünden de kendimize karşı dü­rüst kalmada başarısızlığa uğruyoruz. Lehi­mize olan şeyi hazır bulabileceğimize inanı­yor, bizi çevreleyen maddi ve manevi orta­mın bize yararlı şeyi verebileceği zannına kapılıyoruz. Öyle olunca ister istemez or­tamda yürürlükte bulunan "iyi"lerin bizim de iyilerimiz arasına girmesine izin veriyo­ruz. Bu durumda reddettiğimiz şey kendimi­zi olgunlaştırma yönündeki değişme; kabul ettiğimiz şey ise bizi ortam içinde uygunsuz, uyumsuz kalmaktan "muhafaza" edecek olan değişmedir. Birçok bakımdan kınadı­ğımız konumumuzu korumak, muhafaza edebilmek için, her bakımdan kınadığımız geçerli ve yürürlükteki değerlerin devamı­na cevaz veren tutumlar içine giriyoruz. Bu devamlılık karşımıza "değişme" olarak çıkı­yor.

Tıpkı bir tür bilgiye ulaşabilmek için baş­ka türden bilgi ve bilgileri terketmek zorun­da kalışımız; tıpkı yıkıcı savaş türünü berta­raf etmemizin ancak onunla temelden uzlaş­mayan onarıcı savaşa girmemizle mümkün oluşu gibi değişme konusunda da bir zıtlaş­ma bizi beklemektedir. Eğer dünyadaki de­ğişmede olumsuzluk görüyorsak zararlı et­kilerden kendimizi arındırmamızın ve böyle­likle özgürlük, kurtuluş, bağımsızlık, galibi­yet kelimelerinin alanına varan yola girme­mizin başka bir değişmeyi gerektirdiğini an­layabiliriz. Göze almamız gereken olgunlaş­ma yönündeki değişmedir. Yeryüzünde bir hegemonyayı pekiştirdiği için zulmü, mah­rumiyeti, yıkımı azdıran değişme hızını ve genişlemesini bütün etkinliklerinde insanla­rı satıhta kalmaya davet edişine borçludur. O halde olayların ve nesnelerin ne idüğünün kavranışında aşkınlığa ve içkinliğe yer tanı­mak; her "dış"ın bir "iç" için olduğunu bil­mek; her genel geçer kabulün aldanışı kolaylaştırdığını farketmekle olgunluğa yöne­liriz. Olgunlaşma yönünde değişmemizin be­lirtisi ise bütün anladıklarımız uğruna bazı (veya birçok) yükümlülüğü yerine getirme­miz, "mükellef" olmamızdır.

Sorabilirsiniz: Bizim kendimizi olgunluk yönünde değiştirmemiz dünyadaki olumsuz değişmeyi durdurur mu? Hem evet hem ha­yır. Evet, çünkü değişmenin olumsuz etkile­rinin nüfuz edemediği bir alan elde etmiş oluruz. Hayır, çünkü sathileşme sona ersey­di, bizim mahiyeti gözeten değişmemiz muhtevasız kalırdı. Allah'a teslimiyetin belirtisi­ni en sarih biçimiyle masivâdaki teslimiyet­lerin reddinde görebiliriz.

Müslüman olarak kapılabileceğimiz hata­ların en vahimi Kur'an hükümlerini toplum­da genelgeçer sayılan hükümler çerçevesin­de ve o hükümler ölçüsünde anlamaya yeltenmemiz olabilir. Kur'an-ı Kerim’in "FURKAN" oluşu yalınkat bir ayrımı öngörmez. Günümüzdeki ve asr-ı saadetteki müşrikler kelime-i tevhidi işittiklerinde değişmenin sathi kaldığını sanıp çok tanrılılığın tek Tanrıya indirgendiği çerçevesinde kaldılar. İçkin ve aşkın kavrayışın insandaki "ilâh" anlayışını değişime açtığını bilme olgunlu­ğuna eremediler.





