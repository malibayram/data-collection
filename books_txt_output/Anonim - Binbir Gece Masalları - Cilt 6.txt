BİNBİR GECE MASALLARI

Cilt 06

Anonim

Fransızca Nüshasından Çeviren

ALİM ŞERİF ONARAN

Yapıtın Özgün Adı





KİTĀB 'ALF LAYLA WA-LAYLA

Yapıtın İngilizce Adı

ONE THOUSAND AND ONE NIGHTS

(ARABIAN NIGHTS)

ISBN: 975-414-156-8

İlk Baskı: AFA Yayınları – Ekim 1992

Tarayan: Remaver

E-Kitap: spiderh





Maurice Meeterlick'e

ithaf olunmuştur.

J.C.M.





Bilgili Canayakın'ın Öyküsü1


Anlatırlar ki, ama her şey üzerinde bilgi ve hikmet sahibi an­cak Tanrı'dır, Bağdat'ta, çok zengin, geniş ticaret olanakları olan bir tacir varmış. Her bakımdan onurlu, saygın ve ayrıcalık­ları olan bu kişi hiç de mutlu değilmiş. Çünkü Tanrı ona, kız ço­cuğu bile olsa, bir evlat vermemiş. Böylece keder içinde yaşlan­mış ve birçok karısı ve cariyesi olduğu halde teselli edici bir so­nuç alamadan kemiklerinin günden güne saydamlaştığını, sırtı­nın kamburlaştığını fark etmiş. Ama günün birinde çok miktarda sadaka dağıtıp sofu kişileri ziyaret etmiş; sonra da oruç tutup i­badet ettikten sonra tam bir inançla dua etmiş; ve eşlerinden en genciyle yatmış; ve bu kez, Yüce Tanrı'nın lütfuyla, o an ve o saatte karısını hamile bırakmış.

Günü gününe dokuz ay sonra tacirin karısı mutluluklar içinde ay parçası gibi güzel bir oğlan çocuğu doğurmuş. Tacir de, Tanrı'ya duyduğu minnetle, duaları kabul olunduğunda yerine getirmeyi düşündüğü gibi fakirlere, dullara ve yetimlere yedi gün boyunca sadaka dağıtmış; yedinci günün sabahında da oğluna bir ad ver­meyi tasarlayarak onu Ebül Hasan olarak adlandırmış.

Çocuk aklı başına gelip ergenliğe ulaşıncaya kadar sütanalarının göğüslerinde, güzel esirelerin kollarında taşınmış ve değerli bir varlık olarak evdeki kadınlar ve hizmetçiler tarafından özenle bakılmış. O zaman da onu en bilgili hocalara emanet etmişler; onlar da kendisine Kuran okumayı ve onun yüce anlamını kav­ramayı, güzel yazı yazmayı, şiiri, riyaziyeyi ve özellikle ok at­mayı öğretmişler. Böylece öğrenimi, kendi kuşağının ve kendi çağının sınırlarını aşmış; bu kadarla da kalmamış, gerçekte, bü­tün bu niteliklerine büyüleyici bir güzelliğe sahip olma üstün­lüğünü de katmış. Çağının şairleri onun delikanlılık inceliklerini ve yanaklarının tazeliğini, çiçek açan dudaklarını ve onları süs­leyen ayva tüylerini şöyle tanımlamışlar:

Yanaklarının tarhındaki açılma çabası veren gül gon­calarını görüyor musun? Oysa bahar, gül fidanlarına uğrayıp çoktan geçip gitti!

Yine de güllerin açmakta ve dudaklarının gölgeli bir köşesinde yapraklar altındaki menekşeler gibi ayva tüylerinin belirdiğini görerek şaşırma!

Genç Ebül Hasan böylece bahtın daha önceden saptadığı olduk­ça uzun bir süre babasının sevinci ve göz bebeklerinin zevki ol­muş. Ama yaşlı adam kendisine bağışlanan ömrün tükenmekte olduğunu anlayınca, günlerden bir gün, oğlunu karşına alıp ona "Oğlum, işte artık ömrüm bitiyor; ve artık bana Yüce Tanrı'nın huzuruna çıkmak üzere hazırlanmaktan başka yapacak şey kal­madı. Sana büyük bir servet: birçok zenginlikler ve mallar, köy­ler, verimli topraklar ve meyve bahçeleri bırakıyorum; bunlar sana da yeter, senin çocuklarının çocuklarına da! Sana sadece a­bartıya kaçmadan bunlardan yararlanmanı ve Nimet Dağıtıcısı olan Tanrı'ya şükredip ona gerekli saygıyı göstererek yaşamanı öneriyorum!" demiş. Sonra yaşlı tacir hastalığı dolayısıyla öl­müş. Ebül Hasan bundan son derece kederlenmiş. Gerekli her türlü cenaze görevlerini yerine getirdikten sonra, yasa bürünmüş ve acısını bir yere kapanarak sürdürmüş.

Ama arkadaşları onu arayarak kendisini oyalamayı ve derdinden arındırmayı başarmışlar; onu ferahlaması için hamama götür­müşler; sonra da giysilerini değiştirmişler; onu tam olarak avut­mak için "Senin gibi evlat yetiştirenler ölmezler! Kederden u­zaklaş, gençliğinden ve servetinden yararlanmaya bak!" demiş­ler.

Böylece Ebül Hasan, babasının nasihatlerini unutarak ve sonun­da servetin ve mutluluğun bitmeyeceğini sanıp o andan başlaya­rak tüm heveslerini doyurmaya ve kendini her türlü zevkin kol­larına atmaya ve çalgı çalınan ve raksedilen yerlere gitmeye ve de her gün epeyce bol miktarda piliç yemeye başlamış. Çünkü piliç yemeyi pek severmiş; bir yandan da sarhoş edici içki testi­lerini boşaltıyor, birbirine çarpan kadehlerin sesinden keyif a­lıyormuş. Böylece, yıpratılacak şeyleri yıpratmış, çökertilecek şeyleri çökertmiş, devrilecek şeyleri de devirmiş; sonuçta bir gün uyanarak elinde avucunda o eski varlığından hemen hemen hiçbir şey kalmadığını anlamış. Babasından kendisine kalan bü­tün o kadınlardan, hizmetçilerden ve esirelerden arda bir tek ca­riye kalmış.

Ama bahtın bir cilvesi olarak sanki mutluluğunun sürmesi sağ­lansın diye, Canayakın adıyla anılan bu cariye rahmetli tacirin oğlu Ebül Hasan'ın artık parlaklığını yitirmiş olan evinde yaşa­yan Doğu'dan ve Batı'dan gelmiş birçok cariye içinde en harika­sı imiş.

Gerçekten, bu esire, hiç kimsenin üzerinde bulunan niteliklere bu denli uyamayacağı kadar adının sahibiymiş. Canayakın adlı cariye "elif harfi kadar dik vücutlu ve ölçüleri birbirine uygun imiş; öyle ince ve narin bir bedeni varmış ki, gölgesini yere dü­şürmek isteyen güneşe âdeta meydan okuyabiliyormuş; yüzünün güzelliği ve tazeliği harikaymış; tüm çizgileri âdeta iyi düşünce­leri ve hayırlı haberleri yansıtıyormuş; ağzı da sanki içindeki in­cilerden oluşmuş hâzineyi saklamak için Süleyman'ın mührüyle mühürlenmiş gibiymiş; dişleri birbirine eşit inci gerdanlıklar gi­biymiş; bağrındaki iki nar en büyüleyici bir aralıkla birbirlerin­den ayrılmış bulunuyormuş; göbek deliği bir ölçü Hindistan ce­vizi yağını içine alacak kadar derinmiş. Anıtsal kalçalarına ge­lince, burada endamının inceliği bitiyor ve oturduğu her koltuk ve şiltede derin izler bırakacak önemde bir irilik oluşturuyor­muş. Şairin şu şarkısında söz konusu olan da onunla ilgiliymiş:

O güneşle, ayla ilgilidir; güneş kadar, ay kadar, gül fi­danı kadar kederin renklerinden uzaktır.

O görününce, varlığı derinden derine yürekleri oyna­tır; ayrılınca da yürekler yok olur.

Gökyüzü üzerindedir; aralarında yaşam kaynağının aktığı Cennet çayırları, gömleğinin altında uzanır; ay, örtüsünün altında ışıldar. Büyüleyici bedeni üzerinde tüm renkler uyumlaşır: güllerin pembeliği, gümüşün göz alan beyazlığı, olgun üzümün siyahlığı ve sandal ağacının rengi. Güzelliği öylesine büyüktür ki, onu ar­zuya karşı bile savunur.

Güzelliği onun üzerine saçan Tanrı'ya şükürler olsun! Sözlerinin zevklerinden tat alabilen âşık da ne mutlu­dur!

Savurgan Ebül Hasan'ın hâlâ elinde bulunan tek hazine Esire Canayakın işte böyleymiş.

Anlatısının burasında Şehrazat, sabah olduğunu görerek yavaş­ça susmuş.

Ama İki Yüz Yetmiş İkinci Gece Olunca

Demiş ki:

Savurgan Ebül Hasan'ın hâlâ elinde bulunan tek hazine esire Canayakın işte böyleymiş.

Ve Ebül Hasan, bir daha geri dönmeksizin dağılıp giden mal varlığının durumunu düşünerek, onu uykudan eden ve yeyip iç­mekten alıkoyan bir perişanlığa düşmüş; ve de yeyip içmeksizin ve uyumaksızın üç gün, üç gece geçirmiş; öyle ki, esire Canaya­kın onun ölümünü görür gibi olmuş ve ne pahasına olursa olsun onu kurtarmaya karar vermiş.

Giyilmeye değer durumdaki giysileriyle, elindeki kalan mücev­her ve süs eşyalarıyla donanmış ve dudaklarında ümit veren bir gülüşle efendisinin yanına gelerek ona "Tanrı, benim aracılığım­la seni sıkıntılarından kurtaracaktır. Bunun için, beni, Abbasi Hanedanı'ndan gelen beşinci halife Emir-ül-Müminin Harun Raşit'in huzuruna çıkarman ve benim için, satış bedeli olarak, on bin dinar istemen yeter! Eğer bu bedeli yüksek bulursa, ona 'Ey Emir-ül-Müminin, bu genç kız daha da fazla eder, bunu deneye­rek anlayabilirsin! O zaman gözünde değeri yükselecek ve ben­zeri olmadığını göreceksin; ve gerçekten Halife efendimize hiz­met etmeye layıktır!' dersin!" demiş. Ve de çok ısrar ederek, fi­yatı düşürmekten kaçınmasını öğütlemiş. O ana kadar güzel ca­riyesindeki nitelik ve yetenekleri fark etmemiş olan Ebül Hasan, onda bulunabilecek değerleri artık takdir edebilecek durumda değilmiş. Sadece ileri sürdüğü fikrin fena olmadığını ve başarıl­ması ihtimali bulunduğunu anlamış. Ve hemen o saatte ayağa kalkmış ve Canayakın'ı peşine takarak Halife'nin huzuruna gö­türmüş ve orada cariyenin kendisine söylemeyi önerdiği sözleri tekrarlamış. Bunun üzerine Halife kıza doğru dönerek ona "Se­nin adın ne?" diyerek sormuş. Kız da "Bana Canayakın derler!" demiş. Bunun üzerine Halife "Ey Canayakın, bilgi alanında uğ­raşmışlığın var mı? Bana ilgilendiğin bilgi alanlarının çeşitli dallarını sayabilir misin?" diye sormuş. Kız da "Ey efendim, na­hiv, şiir, medeni hukuk, şer'i hukuk, musiki, yıldızbilim, hende­se, miras hukuku ve içtihatları, büyü kitaplarının ve eski elyaz­malarının çözümlemeli okunuş konularını inceledim. Kuran-ı Kerim'i ezbere bilirim ve yedi ayrı makamdan okuyabilirim; su­relerin, ayetlerin ve bölümleriyle çeşitli kısımlarının adedini bi­lir ve de her birinin kaç satır, kaç sözcük ve kaç harften oluştu­ğunu, bunların ne kadarının sesli, ne kadarının sessiz olduğunu, hangi surelerin Mekke'de indiğini ve yazıldığını, hangilerinin Medine'de indiğini ve yazıldığını kesinlikle belirleyebilirim; ya­saları ve nasları2, bunların geleneklere göre ayrımlarını ve doğ­ruluk derecelerini bilirim; mantık, mimarlık ve felsefeye yaban­cı değilim; sözsellik, dili iyi kullanma, hitabet ve şiir kuramla­rından da anlarım; güçlüğe uğramadan şiir düzenleme ve uyum­lu olarak yapılandırmada becerim vardır; sıradan kişiler için ba­sit ve akıcı dizeler ortaya koyduğum gibi, sırf zevkleri ince olan­ların anlayışlarına da doyum sağlayacak karmaşık ve anlaşılması güç dizeler de yazabilirim; ve bunları bazen karanlığa boğarak veriyorsam, bu, dikkati daha iyi çekmek, ince ve narin konuları çözecek ruhlarda hayranlık uyandırmak içindir. Sonuç olarak, yaşamda pek çok şey öğrendim; öğrendiklerimi de unutmadım diyebilirim. Tüm bunlarla birlikte, mükemmel şarkı söylerim ve bir kuş gibi raksederim; ut ve flavta çaldığım gibi, tüm telli sazları da ustalıkla kullanabilirim; ve elli çeşitli makam üzerin­den icrada bulunabilirim. Ve de, şarkı söyleyip oynadığım za­man, beni görüp işitenler âdeta çarpılırlar; giysilerime bürün­müş, kokularımı sürünmüş, salınarak yürürken, göreni kahrede­rim; kalçalarımı sallarsam, yıkarım; göz kırparsam, deler geçe­rim; bileziklerimi oynatarak kör ederim; dokunursam eğer, ya­şam veririm; çeker gidersem, öldürürüm! Tüm sanatlara kendi­mi vermişimdir; bu konuda o denli ileri gitmişimdir ki, ancak bilgelik kazanmak için uzun yıllar emek vermiş ender kişiler sa­nat ufkumun derinliğini fark edebilir!" demiş.

Halife Harun Reşit bu sözleri işitince, şaşırmış kalmış ve bunca sözsellik ile birlikte bunca güzelliğin birarada bulunmasından ve bunca bilgiyle, önünde gözleri saygıyla yere eğilmiş genç kızın tazeliğinin bağdaşmasından büyülenmiş. Sonra Ebül Hasan'a dönmüş ve ona "Esirenin bilgisini denetlemek ve bundan güven duymak ve de güzel olduğu kadar gerçekten bilgili olup olmadı­ğını herkesin içinde ve kesin bir tarzda anlamak için şimdi emir verip bütün üstat bilginleri çağırtacağım. Bu deneyde başarı sağ­larsa, sana sadece on bin dinar vermekle kalmayacak, böylesine bir harikayı bana getirmiş olduğun için seni onurlandıracağım. Ama tersi çıkarsa, hiçbir şey olmayacak ve kız sende kalacak­tır!" demiş.

Sonra, toplantı sürerken, çağının en büyük bilgini olan ve insan­la ilgili tüm bilimlerde yetki sahibi bulunan İbrahim bin Seyyar'ı ve onunla birlikte tüm şairleri, dilbilimcileri, Hafiz-ı Kuran'ları3, yıldızbilimcileri, tabipleri, feylosofları, müçtehitleri4 ve ilahiyat­çıları da çağırtmış. Hepsi de sarayda bulunmak için acele etmiş­ler ve kendilerinin ne gibi bir nedenle çağırıldıklarını bilmeksi­zin sarayın toplantı yerinde biraraya gelmişler.

Halife onlara buyruk verince, hepsi birden çepeçevre halı üzeri­ne oturmuş; orta yere yerleştirilen bir altın iskemlede de yüzü ince bir örtüyle örtülü olduğu halde aradan parlayan gözleri ve gülen dişleri sezilen Canayakın adlı genç kız yer almış...



Anlatısının burasında Şehrazat, sabah olduğunu görerek yavaş­ça susmuş.

Ama İki Yüz Yetmiş Dördüncü Gece Olunca

Demiş ki:

... aradan parlayan gözleri ve gülen dişleri sezilen genç kız yer almış.

Sessizlik, bir iğne yere düşse, sesi işitilebilecek hale gelince; Canayakın, tüm zarafeti ve nezaketiyle hepsini selamlamış; ve hoş bir seslenişle Halife'ye "Ey Emir-ül-Müminin, emir buyur! Bu bilginlerin ve saygın felsefecilerin, Hafız-ı Kuran'ların, müç­tehitlerin, mimarların, yıldızbilimcilerin, hendesecilerin5, ilahi­yatçıların ve şairlerin sormak isteyecekleri soruları yanıtlamaya hazırım!" demiş. Bunun üzerine Halife Harun Reşit tahtına otur­muş olarak yöresindekilere dönmüş ve onlara "Sizi buraya bu genç kızı çeşitlilik ve derinlik boyutlarında bildiklerini denetle­yesiniz diye çağırdım. Hem kendi bilginizi ortaya koyarak hem de onun bildiklerini aynı zamanda ortaya çıkararak tam bir değerlendirme yapmak için hiçbir şeyden kaçınmayın!" demiş. Tüm bilginler, yerlere kadar eğilerek ellerini gözlerine, sonra da alınlarına götürerek "İşitip Tanrı'ya ve sana itaat ettik, ey Emir-ül-Müminin!" demişler.

Bu sözleri duyan genç Canayakın, düşünerek birkaç saniye başı önüne eğik kalmış; sonra başını kaldırarak "Ey siz, üstatlarım, içinizde Kuran'dan ve barış ve dua üzerine olası Peygamber'in hadislerinden yana en bilgiliniz hanginizdir?" demiş. Bunun ü­zerine hepsinin parmağıyla belirlediği bir bilgin ayağa kalkmış ve "Bu kişi benim!" demiş. Kız da "İstediğin gibi kendince beni sorgula!" demiş.

Bilgin hafız, ona "Ey genç kız, Tanrı'nın Kutsal Kitabı'nı derinli­ğine incelediğine göre, içerdiği surelerin, sözcüklerin ve harfle­rin âdetini ve inancımızın temellerini biliyor olmalısın! Başlan­gıç olarak, bana, senin Efendin kimdir, tanıdığın iman hangi­sidir, yönelimin nedir ve yaşam kuralın, yolundaki kılavuzun ve kardeşlerin kimlerdir?" diye sormuş.

Kız "Efendim, Tanrı'dır; dua ve barış üzerine olası Muhammet, Peygamberimdir; Kuran yasam, dolayısıyla imanımdır; yöneli­mim, İbrahim tarafından yüceltilmiş, Allah'ın evi, Kâbe'dir; kut­sal Peygamberimin yaşamında verdiği örnekler benim yaşam kuralımdır; geleneklerin toplamı anlamında Sünnet, yolumun kılavuzudur; ve tüm inanç sahipleri benim kardeşlerimdir!" diye yanıt vermiş.

Halife, bu kadar ince bir genç kızın ağzından bu denli açıklık ve kesinlikle yanıtlar çıktığını görmekle hayranlık duymaya başla­mışken bilgin yeniden söz alarak "Söyle bana! Bir Tanrı olduğu­nu ne biliyorsun?" demiş.

Kız "Aklımla!" demiş.

Bilgin "Akıl nedir?" deyince de; kız "Akıl, iki yanlı bir veridir: doğuştan var olan ve sonradan elde edilen. Doğuştan akıl, Tan­rı'nın doğru yolda yürütebilmek için seçkin kullarının yüreğine yerleştirdiğidir. Sonradan elde edilen akıl ise, yetenekli kimse­lerde, gayretli bir çalışmanın ve eğitimin ürünüdür" demiş.

Yeniden söz alan bilgin "Çok güzel! Peki, aklın bedendeki yeri neresidir?" demiş.

Kız da "Yüreğimizdir! Ve oradan esinleri beynimize yükselir ve orada mekân tutar" diye yanıt vermiş.

Bilgin "Mükemmel! Acaba şimdi bana dua ve barış üzerine olası Peygamber'i tanımayı nasıl öğrendiğini söyleyebilir misin?" di­ye sormuş.

Kız da "Tanrı'nın kitabını okuyarak, orada bulunan hükümlerden ve bu kutsal işlevin kanıtları ve tanıklıklarıyla!" diye yanıt ver­miş.

Bilgin "Çok iyi! Peki, bizim dinimizin kaçınılmaz görevleri ne­lerdir, bana söyleyebilir misin?" deyince;

"Dinimizde beş kaçınılmaz görev vardır" diye yanıt vermiş; "Tanrı'dan başka Tanrı yoktur ve Muhammet onun elçisidir! di­yerek imanın açıklanması, sadaka ve fıtır, Ramazan ayında oruç, imkân buldukça Mekke'de hac" diye cevap vermiş.

Bilgin "En çok beğenilen eylemler hangileridir?" diye sorunca; kız "Bunlar altı adettir: ibadet, sadaka, oruç, hac, kötü eğilimlere ve meşru olmayan şeylere karşı savaş ve nihayet din uğrunda sa­vaş!" diye yanıt vermiş.

Bilgin "Doğru cevap verdin! Peki, hangi maksatla ibadet eder­sin?" demiş.

Kız "Sadece efendimiz Tanrı'ya hayranlığımı ifade etmek, kut­sallığını övmek ve ruhumu yüceltmek için!" diye yanıt vermiş.

Bilgin "Ya Allah! Bu cevap harika! Ama ibadetin kaçınılmaz bir ön hazırlığı yok mudur?" diye haykırmış.

Kız da "Kuşkusuz vardır! Usulünce yerine getirilen bir abdest almakla bedeni tümüyle temizlemek, hiçbir kirlilik alameti gös­termeyen giysilerle donanmak, ibadet için temiz ve sakin bir yer seçmek, bedenin dizler ile göbek deliği arasındaki bölümünü örtmek, temiz niyetler taşımak ve kutsal Mekke doğrultusunda Kâbe'ye yönelmek gerekir!" diye yanıt vermiş.

"Namazın değeri nedir?"

"Dine temel oluşturan imanın desteğidir. En has ibadetin dünya için geçerliği yoktur. O, sadece, Tanrı ile kulu arasında bir dini bağdır! Nesnel olmayan, o denli de güzel on ürün verir: yüreği aydınlatır, yüzü aydınlatır, Yüce Tanrı'nın hoşuna gider, şeytanın hiddetini uyandırır, acıma duygusu sağlar, belayı def eder, kötü­lükten uzak tutar, düşmanın girişimlerine karşı korur, sarsılan ruhu pekiştirir ve köleyi efendisine yaklaştırır!"

"Namazın anahtarı hangisidir? Bu anahtarın da anahtarı nedir?"

"Duanın anahtarı abdesttir; abdestin anahtarı da birincil düstur olan 'Bağışlayan, esirgeyen Tanrı'nın adıyla!6' sözcükleridir."

"Abdestin koşulları nelerdir?"

"İmam el-Şefii bin İdris'in gelenekçi esaslarına göre altıdır: sa­dece Allah rızası için abdeste niyet etmek; ilkin yüzü yıkamak, sonra dirseklere kadar el ve kolları yıkamak; başın belirli bir kısmına su değdirmek; ayakları topuklarına ve parmak aralarına kadar yıkamak; ve bunca çeşitli hareketleri belli bir sıra ve dü­zenle yerine getirmek. Böylece, bu düzen on iki koşulu kesinlik­le gözetmeyi öngörür; ilkin besmele çekmek; su kabına sok­madan el ve ayakları yıkamak; avucun içine alınan suyu çekmek suretiyle burnun içini yıkamak; su dolu avuçla başı bütünüyle sı­vazlamak; ve yeniden su alarak kulakların iç ve dış kısımlarını yıkamak; parmaklarla sakalı tarazlamak; el ve ayak parmaklarını iyice ovuşturmak; sol ayağı sağ ayağın önüne yerleştirmek; her yıkamayı üç kez tekrarlamak; her kısmı yıkadıktan sonra inancı telaffuz etmek; ve abdest alma işi bittikten sonra fazladan şu di­ni ibareyi okumak: 'Ey Tanrım! Beni pişmanlık duyanların, te­miz ve sadık hizmetkârlarının arasına kat! Tanrıma şükürler ol­sun! Senden başka Tanrı olmadığını itiraf ederim! Sığınağım sensin! Ancak senden, pişmanlıkla dolu olarak, hatalarımın ba­ğışlanmasını dilerim! Amin!' Ve gerçekten, dua ve barış üzerine olası Peygamber 'Bunları okuyana cennetin sekiz kapısını ardı­na kadar açacağım; istediği kapıdan rahatça girsin diye!' sözle­riyle bizi bu deyişleri okumaya teşvik eder" demiş.

Bilgin "Gerçekten, bunu çok mükemmel ifade ettin! Peki, abdest almakta olana melekler ve şeytanlar ne yapar?" diye sormuş.

Canayakın "Bir kişi, abdest almaya hazırlanırken, melekler gelir sağında yer alırlar, şeytanlar da solunda; ama o kişi 'Bismillah' der demez, şeytanlar kaçar gider, melekler onun yanına yaklaşa­rak, başına, dört köşeyi tutsun diye dört köşeli bir ışık sancağı a­çarlar ve Tanrı'yı öven ilahiler söylerler; ve bu kişinin günahları­nın bağışlanması için yalvarırlar. Ama Tanrı'nın adını anmayı unutursa, şeytanlar döner gelirler..."

Anlatısının burasında Şehrazat, sabahın belirdiğini görerek ya­vaşça susmuş.

Ama İki Yüz Yetmiş Beşinci Gece Olunca

Demiş ki:

"... şeytanlar sürü halinde döner gelirler ve ruhuna tedirginlik sokmak için her türlü gayreti gösterirler; onu kuşkuya düşürür ve ruhunun ateşini söndürürler! Gusul abdesti alan her kişi için, suyla tüm vücudunu yıkaması, suyu gizli ya da açık tüm kılların ve cinsel organların üzerinden geçirmesi, her yanını suyla iyice ovuşturması, en sonunda da ayaklarını yıkaması zorunludur!" diye yanıt vermiş.

Bilgin "İyi cevap verdin! Şimdi bana teyemmüm denen abdest alma şeklinden de söz eder misin?" deyince:

Kız "Teyemmüm denen abdest alma şekli, kum ya da toprakla abdest alınmasıdır. Bu tür abdest alma, Peygamber'den bu yana süregelen geleneklere göre yedi durumda yapılır; ve de Kitap'ın öğretisiyle öngörülen dört koşula göre yerine getirilir.

Bu tür abdeste olanak sağlayan yedi koşul şunlardır: Suyun bu­lunmaması, su sağlanan kaynağın tükenmesi korkusu; bu suyun içecek için kullanılması gerekliliği; taşırken bir kısmının yiti­rilmesi korkusu; su kullanımını tehlikeli hale sokan hastalıklar; güçlenmesi için dinlenmeyi gerektiren kırıklar olması; suyun değmemesi gereken yaraların bulunması.

Kum ya da toprakla böylesi bir abdest almayı yerine getirmek için gerekli dört koşula gelince; onlar da şunlardır: ilkin imanı gür olmak; sonra kumu ele alıp yüzü bununla ovuşturur gibi yapmak; sonra da kolları dirseklere kadar bununla ovuşturur gi­bi yapmak ve elleri kumdan temizlemek.

Şu iki uygulama da aynı şekilde Sünnet-i Şerif'e uygun olduğu için tavsiye edilir: Abdeste besmeleyle başlamak ve her kısmı yıkarken ilkin vücudun sağından başlayıp sonra soluna geçmek" diye yanıt vermiş.

Bilgin "Bu çok doğru! Peki ibadete gelelim. Bana bunun nasıl yerine getirileceğini söyleyebilir misin? Örneğin, ne gibi hare­ketler söz konusudur?" diye sormuş.

Kız da buna "İbadet için gerekli hareketler onu tutan sütunlar gi­bidir. Bu ibadet sütunları da şunlardır: İlkin niyet etmiş olmak; ikinci olarak 'Tanrı yücelerden yücedir!'7 sözcükleriyle oluşan tekbir getirmek; üçüncü olarak Kuran'ın ilk suresi olan Fatiha suresini okumak; dördüncü olarak yüzü yere değdirmek; beşinci olarak yeniden ayağa kalkmak; altıncı olarak inancı belirtmek; yedinci olarak topuklar üzerine oturmak; sekizinci olarak da 'Tanrı'nın barışı ve duası onun üzerine olsun!' diyerek Peygam­ber için dilekte bulunmak; dokuzuncu olarak her zaman aynı te­miz niyet içinde bulunmak. İbadetin hasının öteki koşulları Sün­net-i Şerif olarak şunlardır: Mekke doğrultusunda ayakta durup avuçiçi yukarıya dönük olarak iki kolu kaldırmak, ilkin Fatiha okumak, sonra da Kuran'dan bir başka sure, örneğin Bakara süresini okumak; birçok başka dini ibareler telaffuz etmek; son­ra da dua ve barış üzerine olası Peygamberimiz hakkındaki di­leklerle ibadeti bitirmek!" diye cevap vermiş.

Bilgin "Gerçekte, buna mükemmel cevap verilmiştir! Şimdi, ba­na, zekât yükümlülüğünden nasıl kurtulunabilir, söyleyebilir mi­sin?" diye sormuş.

Kız da "Zekât yükümlülüğünden on dört türde ödeme yapılarak kurtulunur: altınla, gümüşle, deveyle, inekle, koyunla, buğdayla, arpayla, darıyla, mısırla, baklayla, nohutla, pirinçle, kuru üzüm­le ve hurmayla.

Altın söz konusu ise yirmi dirhemden az Mekke altınına sahip olanın hiçbir zekât ödemesine gerek yoktur; ama bu miktarın ü­zerinde altına malik olan servet sahipleri bunun yüzde üçünü ze­kât olarak ödemelidirler; gümüş için de aynı oranlar geçerlidir.

Hayvan söz konusu ise, beş devesi olan zekât olarak bir koyun vermeli; yirmi beş devesi olan bir deve vermeli; ve bu böylece tüm oranlar saklı tutularak sürer gider.

Koyun ve kuzu sahiplerine gelince, kırk adedine karşılık bir adet zekât vermeli; ve geri kalan miktarlar da buna göre hesaplanma­lıdır" diye yanıtlamış.

Bilgin "Mükemmel! Şimdi bana oruçtan söz et!" deyince Cana­yakın "Oruç, gündüzün, güneş batıncaya kadar Ramazan ayında, yeni ay görülesiye kadar yemeden, içmeden ve cinsel ilişkiden el çekmektir. Oruç sırasında, tüm boşuna konuşmalardan ve Ku­ran'dan başka bir şey okumaktan da kaçınılması tavsiye olunur" diye cevap vermiş.

Bilgin "Ama, ilk bakışta orucu etkisiz bırakır gibi görünen, ama Kitap'ın öğretisine göre, gerçekte, değerinden hiçbir şey götür­meyen bazı şeyler yok mudur?" diye sorunca;

Kız da "Gerçekte, orucu bozmayan bazı şeyler vardır; bunlar: Merhemler, belsemler8, göz için sürme ve göz damlası, toz, tü­kürüğü yutma eylemi; erkek tohumunun gece ya da gündüz ira­de dışında akması, kanama ve hacamat ve kupa çekilmesidir. O­rucu bozmayan şeylerin hemen tümü bunlardır" diye yanıtlamış.

Bilgin "Çok güzel. Ya itikâfa çekilmek hakkında ne düşünür­sün?" deyince de:

Kız "İtikâfa çekilmek, ancak bir ihtiyacı yerine getirmenin dı­şında, uzun bir süre bir camide oturmak; bu süre içinde kadınlar­la cinsel ilişki kurmayı reddetmek ve konuşmaktan sakınmaktır. Sünnet-i Şerif'çe tavsiye olunmuştur; ama asla kesin bir zorun­luk değildir!" demiş.

Bilgin "Harika! Şimdi de senin hacdan söz ettiğini duymak isti­yorum!" deyince:

Kız "Mekke'ye hac, her Müslümanın akıl yaşına ulaşmasından sonra, hiç değilse ömründe bir kez yerine getirmesi gereken bir görevdir. Bunun yerine getirilmesi için birçok koşulun gözetil­mesi gereklidir: ihram denilen bir örtüye bürünmek, kadınlarla alış verişten çekinmek, vücuttaki kılları yok etmek, tırnakları kesmek, başı ve yüzü örtmek gibi. Ayrıca Sünnet gereği kabul e­dilmiş başka koşulları da gözetmelidir" diye cevap vermiş.

Bilgin "Çok iyi! Şimdi Cihad-ı Mukaddes'e geçelim!" deyince:

Kız "Kutsal Savaş, İslam tehlikeye düşünce kâfirlere karşı açı­lan savaştır. Bu savaş savunmanın dışında yapılmamalıdır. Ve mümin bir kez silahlanınca, bir daha geri dönmeksizin hemen savaşa girmelidir!" diye yanıt vermiş.

Bilgin "Alış-veriş konusunda bana bazı ayrıntılar verebilir mi­sin?" diye sormuş.

Canayakın "Alış-verişte, iki taraf da özgür olmalı ve önemli du­rumlarda, bir rıza ve kabul sözleşmesi yapılmalıdır. Ama Sün­net'in alış verişini yasakladığı bazı şeyler vardır. Örneğin..."

Anlatısının burasında Şehrazat, sabahın belirdiğini görerek, ya­vaşça susmuş.

Ama İki Yüz Yetmiş Yedinci Gece Olunca

Demiş ki:

"Örneğin, kuru hurmanın taze hurmayla, kuru incirin taze incir­le, kuru ve tuzlanmış etin taze etle, tuzlu tereyağının taze tereya­ğıyla ve genel bir deyimle aynı cinsten tüm taze gıdanın eski ve kurularıyla değiştirilmesi kesinlikle yasaktır" diye yanıt vermiş.

Kutsal Kitap'ın şerhini yapan bilgin, Canayakın'ın bu yanıtlarını işitince, onun, bu konuları kendisi kadar bildiğini düşünmekten kendini alamamış; ama bir noksanını yakalamakta aciz kaldığı­nın düşünülmesini istememiş. Ve de ona çok ince bir soru sor­maya karar vererek "Dil bakımından abdest sözcüğü ne anlama gelir?" diye sormuş.

Kız da "İç ve dıştan tüm kirliliklerden arınma yoluyla kurtul­maktır!" diye yanıt vermiş.

"Ya oruç sözcüğünün anlâmı nedir?" diye sormuş.

Kız "Çekinmek" demiş.

Bilgin "Vermek9 ne anlama gelir?" diye sormuş.

Kız da "Zenginleşmek" demiş.

"Ya hacca gitmek?" diye sorunca;

Kız "Gayeye ulaşmak" diye yanıt vermiş.

"Ya savaş yapmak?" deyince;

"Savunmak" yanıtını vermiş.

Bu sözleri duyan bilgin ayağa kalkmış ve "Doğrusu, artık soru­lacak soru ve ileri sürülecek kanıt bulamıyorum. Bu esirenin bil­giden ve bildiğini açıkça anlatmaktan yana şaşılası bir durumu var, ey Emir-ül-Müminin!" demiş.

Ama Canayakın, hafifçe gülmüş ve onun sözünü keserek "Ben de kendi adıma sana bir soru sormak isterdim. Ey bilgin hafız, bana İslam'ın temellerini söyler misin?" diye sormuş.

Bilgin bir an düşünüp "Bunlar sayıca beştir: sağlıklı bir zihinle aydınlanmış inanç; dürüstlük; görevlerin ve kesin haklarının bi­lincinde olmak; ketum olmak; verilen sözlerin yerine getirilme­si!" demiş.

Kız yeniden söz alarak "Sana bir soru daha sormama izin ver! Bunun cevabını veremezsen, Hafız-ı Kütüp10 olarak seni seçkin­leştiren giysini sırtından alacağım!" demiş.

O da "Kabul ediyorum. Sor sorunu ey esire!" demiş.

Kız "İslam'ın dalları hangileridir?" diye sormuş.

Bilgin, bir süre düşünmüş; sonra da ne yanıt vereceğini bileme­diğinden susmuş.

Bunun üzerine bizzat Halife söze girişmiş ve Canayakın'a "So­ruyu sen kendin cevapla, bu bilginin giysisi senin olsun!" demiş.

Canayakın, saygıyla eğilerek "İslam'ın dalları yirmi adettir: Ku­ran öğrenimini kesinlikle gözetmek; Peygamberimiz'in gelenek­lerine ve sözlü öğretilerine uymak; asla haksızlık yapmamak; i­zin verilen yiyecekleri yemek; yasak edilen yiyecekleri asla ye­memek; iyilerin hoşgörüleriyle kötülerin fenalıklarının artma­ması için, kötülükleri mutlaka cezalandırmak; hatalarından piş­manlık getirmek; dinin incelenmesini derinleştirerek yerine ge­tirmek; düşmanına iyi davranmak; yaşamında alçakgönüllü ol­mak; Allah'a hizmet edenlerin yardımına koşmak; tüm yenilik­lerden ve değişmelerden kaçınmak; çarpışmalarda yiğitlik gös­termek ve denenirken gücünü yitirmemek; güçlü ve kudretliy­ken bağışlamak; felaket halinde sabırlı olmak; Yüce Tanrı'yı ta­nımak; barış ve dua üzerine olası Peygamber'i tanımak; kötünün ayartılarına karşı durmak; ruhunun tutkularına ve kötü eğilim­lere karşı durmak; tam bir güven ve tam bir sadakatle kendini Tanrı'nın hizmetine bağlamak!" diye yanıt vermiş

Halife Harun Reşit bu yanıtı işitince, hadımağalarına hemen bil­ginin üzerindeki giysiyi çıkarmalarını ve onu Canayakın'a ver­melerini emretmiş; ve bu emir hemen yerine getirilmiş; buna şa­şıp kalan bilgin, başı eğik salondan çıkmış.

Bunun üzerine ilahiyat üzerindeki bilgisiyle seçkinleşmiş ikinci bir bilgin ayağa kalkmış; ve bütün gözler onun genç kızı sor­gulama görevini üstlenmesini saygıyla izlemiş. Bilgin, Canaya­kın'a dönmüş ve "Sana, ey esire, çok az ve çok kısa sorular sora­cağım. İlkin bana yemek sırasında gözetilecek ne gibi görevler vardır, onu söyle!" demiş.

Kız da "İlkin eller yıkanmalıdır, sonra Tanrı'nın adı anılmalı ve ona şükredilmelidir. Sonra sol kalça üzerine oturmalı; yemek i­çin sadece baş parmak ile ondan sonra gelen iki parmak kulla­nılmalıdır; sadece küçük lokmalar alınmalıdır; alınan lokma iyi­ce çiğnenmelidir ve yanındakine onu sıkma ya da iştahını kaçır­ma pahasına bakmamalıdır" diye yanıt vermiş.

Bilgin "Şimdi, ey esire, bana, bir şeyin ne olduğunu, o şeyin ya­rısının ne olduğunu ve o şeyin eksiğinin ne olduğunu söyleye­bilir misin?" diye sormuş. Kız da tereddüt etmeden "İman ehli bir şeydir; riyakâr bir şeyin yarısıdır; ve inançsız bir şeyin nok­sanıdır" diye yanıtlamış.

Bilgin yeniden söz alarak "Söylediğin doğru! Söyle bana! İnanç nerede bulunur! Demiş.

Kız "İnanç, dört yerde bulunur: yürekte, kafada, dilde ve organ­larda. Böylece, yüreğin kuvveti sevinçte, kafanın kuvveti gerçe­ği bilmede, dilin kuvveti içtenlikte ve öteki öğelerin kuvveti tes­limiyettedir11" diye yanıt vermiş.

Bilgin "Kaç tür yürek vardır?" diye sormuş.

Kız da "Pek çok yürek vardır: temiz ve lekesiz olan inananın yü­reği; ilkine tam karşıt olan kâfirin yüreği..."

Anlatısının burasında Şehrazat, sabah olduğunu görerek yavaş­ça susmuş.

Ama İki Yüz Yetmiş Sekizinci Gece Olunca

Demiş ki:

"İlkine tam karşıt olan kâfirin yüreği; dünya mallarına bağlı yü­rek; ruhsal sevinçlere bağlı yürek; tutku ve kinin ya da cimrili­ğin egemen olduğu yürek; alçağın yüreği; aşkla tutuşan yürek; kibirle şişmiş yürek vardır; ve sonra bizim aziz Peygamberi­miz'in eshabının yürekleri gibi aydınlık yürekler vardır ve niha­yet bizzat Peygamberimiz'in yüreği gibi seçkin bir yürek var­dır!" diye yanıt vermiş.

İlahiyat bilgini bu yanıtı işitince "Seni tüm yüreğimle tasdik edi­yorum, ey esire!" diye haykırmış.

Bunun üzerine Canayakın Halife'ye bakmış ve ona "Ey Emir-ül-Müminin, beni denetleyene, izin ver de bir tek soru sorayım! Ve cevap veremezse, üzerindeki harmaniyeyi alayım!" demiş. Ken­disine izin verilince de, bilgine "Bana söyleyebilir misin ey say­gın şeyh, daha önemli gibi olmasa da, tüm görevlerden önce ye­rine getirilmesi gereken görev nedir?" diye sormuş.

Bu soruya bilgin ne yanıt vereceğini bilememiş; ve genç kız ça­bucak onun üzerindeki harmaniyeyi almış ve şu yanıtı vermiş: "Abdest alma görevidir; çünkü en küçük dini bir görevi yerine getirmeden ve Kitap'ın ve Sünnet'in öngördüğü her türlü eylem­den önce temizlenmek gerektiği kesinlikle buyrulmuştur!"

Bundan sonra Canayakın yöresindekilere doğru dönerek bakış­larıyla yeni bir bilgin arar gibi davranmış; bu bakışa Kuran bil­gisinden yana o çağda eşi bulunmadığı söylenen bilginlerden bi­ri karşılık vermiş; ayağa kalkıp Canayakın'a "Ey ruhu yüce ve güzel kokular saçan genç kız, Tanrı'nın kitabını bildiğine göre, bilginin kesinliğinden bize bir nişane ver!" demiş.

Kız "Kuran yüz on dört sureden ya da fasıldan oluşmuştur; bun­lardan yetmişi Mekke'de, kırk dördü de Medine'de inmiştir. Bunlar da 'aşar' denilen altı yüz yirmi bir bölüme ayrılmıştır; bunların tümü altı bin iki yüz otuz altı ayet oluşturur: tümünde de, üç yüz yirmi üç bin harf vardır; bunların her birinin de özel bir erdemi vardır. Ayetlerde, dua ve barış tümünün üzerinde ola­sı Adem, Nuh, İbrahim, İsmail, İshak, Yakup, Yusuf, Yuşa, Yu­nus, Lut, Salih, Hut, Şuayp, Davut, Süleyman, Zül-Kifl, İdris, İl­yas, Yahya, Zekeriya, Eyyüp, Musa, Harun, İsa ve Muham­met'ten oluşan yirmi beş Peygamber'in adı anılır. Sivrisinek, arı, sinek, çavuşkuşu, karga, çekirge, karınca, ebabil kuşu, aslında baykuştan başka bir şey olmayan dua ve barış üzerine olası İsa Kuşu'ndan12 oluşan dokuz kuş ve hayvanın da adı bulunur."

Şeyh "Saptamalarındaki kesinlik hayranlık verici. Senden aziz Peygamberimiz'in kâfirleri yargıladığı ayetin hangisi olduğunu da öğrenmek isterdim!" demiş.

Kız "Bu, içinde, 'Yahudiler, Hristiyanlar'ın hataya düştüklerini, Hristiyanlar da Yahudiler'in gerçeği bilmezlikten geldiğini söy­lüyorlar. Oysa, bu konuyu açıklarken, iki tarafın da suçlamala­rında haklı bulunduklarını bilin!' sözcükleri bulunan ayettir" di­ye cevap vermiş.

Şeyh bu sözleri işitince, fazlasıyla ikna olduğunu açıklamış; ama sorgulamayı daha da sürdürmek istediğini bildirmiş. Ve de "Ku­ran gökten yeryüzüne nasıl ulaştı? Gökyüzünde levh-i mah­fuz'a13 geçirilerek tümüyle mi indi; yoksa parça parça ve ayrı ayrı zamanlarda mı indi?" diye sormuş.

Kız "Evrenin sahibinin emri üzerine Cebrail melek, Tanrı elçile­rinin emiri olan Peygamberimiz Muhammet'e onu taşıdı ve yir­mi yıllık bir sürede koşullara uygun olarak ayetler halinde indi" diye yanıt vermiş.

Bilgin, "Kuran'ın tüm dağınık ayetlerini toparlamak için Pey­gamber uğrunda gayret gösteren arkadaşları kimlerdir?" diye sormuş.

Kız da "Bunlar dört kişidir: Ebu bin Kâap, Zeyt bin Tabet, Ebu Ubeyde bin el Cerrah ve Osman bin Affen, Allah dördünden de razı olsun" demiş.

Bilgin "Bize bunları aktaran ve Kuran'ın doğru olarak okunma­sını sağlayanlar kimlerdir?" diye sormuş.

Kız da "Bunlar da dört kişidir. Abdullah bin Mesut, Ebu bin Kâap, Maaz ibni Cebbal ve Salim bin Abdullah" diyerek yanıt vermiş.

Bilgin " 'Ey inananlar, yeryüzü nimetlerinden olanca genişliğiy­le yararlanın!' sözcüklerinden oluşan ayet gökten ne gibi bir ve­sileyle inmiştir?" diye sormuş.

Kız da "Birkaç kişi, sofuluğa gerektiğinden fazla ağırlık vererek iğdiş olmaya ve kıldan giysilere bürünmeye karar verdiklerin­de...

Anlatısının burasında Şehrazat, sabahın belirdiğini görerek ya­vaşça susmuş.

Ama İki Yüz Yetmiş Dokuzuncu Gece Olunca

Demiş ki:

... iğdiş olmaya ve kıldan giysilere bürünmeye karar verdiklerin­de" diye cevap vermiş.

Bilgin, Canayakın'ın verdiği bu yanıtları işitince "Ey Emir-ül-Müminin, bu kızın bilgiden yana eşi bulunmadığına tanıklık e­derim!" diyerek haykırmış.

Bunun üzerine Canayakın şeyhe bir soru sorma izni istemiş ve ona "Bana, Kuran'ın hangi ayetinin kaf harfini yirmi üç kez içer­diğini, hangisinin mim harfini on altı kez, hangisinin de ayın harfini yüz kırk14 kez tekrarladığını söyleyebilir misin?" demiş.

Bilgin, en küçük bir açıklama yapmaksızın, ağzı açık öylece bakakalmış; ve Canayakın, onun da harmanisini aldıktan sonra, hemen, sorduğu ayetleri, oradakilerin hepsinin şaşkınlığını u­yandırarak belirtmiş.

Bunun üzerine toplantının orta yerinde tıp alanındaki bilgisiyle seçkinleşmiş ve yazdığı kitaplarla ünlenmiş bir bilgin ayağa kalkmış. Canayakın'a dönmüş ve "Dinsel konularda harika ko­nuşmalar yaptın. Şimdi bedensel konulara geçmenin sırasıdır. Ey güzel esire, bana, insan bedenini, oluşumunu, sinirlerini, ke­miklerini ve omurgalarını ve Adem'in neden Âdem diye anıldı­ğını açıklayabilir misin?" demiş.

Kız "Adem'in adı Arapça'da deri ve yeryüzünün kabuğu anlamı­na gelen adim'den gelir15 ve dünyanın çeşitli kısımlarının topra­ğından oluşmuş çamurdan yaratılmış ilk insana da bu ad ve­rilmiştir. Gerçekten, Adem'in kafası Doğu toprağından, göğsü Kâbe toprağından, ayakları Batı toprağından oluşmuştur. Tanrı insan bedenini yedi giriş kapısı ve iki çıkış kapısı oluşacak şe­kilde düzenlemiştir: iki göz, iki kulak, iki burun ve bir ağız ola­rak giriş kapıları ve biri karnın altında ön kısımda, öteki bedenin ardında olarak iki çıkış kapısı. Sonra Yaradan, Âdem'e belirli bir mizaç ve huy vermek için dört öğeyi: su, toprak, ateş ve havayı onda birleştirmiş. Böylece, ateşin doğasında olan, ateş gibi ça­buk kızar; toprağın doğasında olan, toprak gibi kurudur. Soğuk ve nemli suyun doğasında olan, ağır kanlıdır; sıcak ve kuru hava doğasında olan, kanlı canlıdır. Bundan sonra Tanrı, insan bede­ninin yapısını tamamlamış. Üç yüz altmış damar ve iki yüz ke­mik yerleştirmiş bedene. Ve ona üç yetenek tanımış: yaşam ye­teneği, üretim yeteneği ve iştah yeteneği. Sonra bu bedene bir yürek, bir dalak, akciğerler, altı kulaç bağırsak, karaciğer, iki böbrek, bir beyin, iki yumurta, bir sinir zebb ve bir deri katmış. Tanrı yüreği göğsün sol tarafına oturtmuş, onun altında mide yer almış, yürek için yelpaze oluştursun diye akciğerler, yüreğin bekçiliğini yapsın diye sağ yanda karaciğer, yine aynı maksatla birbirine katışan bağırsaklar ve de kaburga kemikleri koymuş. Baş için yaptıklarına gelince, baş, kırk sekiz kemikten oluşmuş­tur; göğse gelince, erkeklerde yirmi dört kaburga kemiğinden, kadınlarda yirmi beş kaburga kemiğinden oluşmuştur: bu fazla kaburga kemiği, sağda bulunur ve çocuğun ana rahminde tutun­masına ve onu desteklemeye yarar" diyerek yanıt vermiş.

Tabip bilgin, şaşkınlığını tutamayarak sormaya devam etmiş: "Şimdi bana hastalık belirtilerinden söz edebilir misin?"

Kız "Hastalık belirtileri dışsal ve içsel olarak ikiye ayrılır; ve hastalığın türünün tanınmasına ve ağırlığının derecesini bulma­ya yarar. Mesleğinde uzman olan, aslında, sırf hastanın nabzını tutmakla tanı koyar: aynı şekilde ağzının kuruluğuna, ateşine, karnın katılığına, bedenin soğukluğuna ve nemliliğine bakar; gözlerinin sarılığından karaciğerinin bozuk olduğunu; sırtının e­ğikliğinden akciğerlerine ağır şekilde hastalık bulaşmış olduğu­nu anlar. Hekimin gözlemlerine yol açan içsel belirtilere gelince, bunlar da: kusmalar, ağrılar, ödemler, dışkı ve idrardır" diyerek yanıt vermiş.

Hekim "Baş ağrısının nedenleri nedir?" diye sormuş.

Kız "Baş ağrısı esas olarak beslenmeye bağlıdır; daha önce yen­miş olan gıda öğütülmeden mide doldurulduğunda ya da acık­mamış durumdayken yemek yendiğinde, yanlış beslenme dola­yısıyla baş ağrısı olur. Yeryüzünü saran tüm hastalıkların nedeni oburluktur. Yaşamını uzatmak isteyen kişi, tokgözlü, azla yetinir olmalı; ve dahası, erken kalkmalı, uykusuzluktan kaçınmalı, ka­dınlara fazla düşkün olmamalı, sülük tutma ve hacamatı kötüye kullanmamalı ve nihayet karnını gözetmelidir. Bunun için karını üç bölge olarak ele almalı; bir bölümünü beslenmek için, diğe­rini su için kullanmalı; üçüncü bölümü ise rahat soluk almak ya da ruhun orada rahatça var olması için boş olarak kullanmalı! Aynı şey, uzunluğu on sekiz karış olan bağırsaklar için de söz konusudur" diye yanıtlamış.

Hekim "Sarılığın belirtileri nelerdir?" diye sormuş.

Kız "Sarılık, ateşli bir hastalık olup benzin sararması, ağzın acı­lık duyması, baş dönmeleri, nabız atışında düşüklük, kusmalar ve kadına karşı cinsel isteksizlikle belirginleşir. Bu hastalığa tu­tulanlarda büyük sakatlıklar görülür: bağırsaklarda ülser, zatül­cenp, bedende su toplanması ve ödemler ve bedeni zayıflatan a­ğırlıkta can sıkıntısı gibi... Bu sonuncusu cüzam yapabilir" diye yanıt vermiş.

Hekim "Çok güzel! Peki, tıp kaça ayrılır?" demiş.

Kız "İkiye ayrılır: hastalığın incelenmesi ve tedavinin incelen­mesi" diye yanıt vermiş.

Hekim "Görüyorum ki, bilginin hiç eksiği yok. Peki, bana, en iyi suyun hangisi olduğunu söyleyebilir misin?" demiş.

Kız "İçine bazı harika kokular serpilmiş ya da sadece tütsü du­manıyla kokulandırılmış ve gözenekli bir testiye konmuş olan saf ve taze su en iyisidir. Bu da yemek yendikten epeyce sonra içilmelidir. Böylece her tür hastalıktan korunulabilir ve Peygam­berimiz'in, 'Mide, tüm hastalıkların kabul yeridir ve peklik her tür hastalığın nedenidir ve temizlik tüm tedavilerin birincisidir' sözleri uygulamaya konulabilir" diye yanıt vermiş.

Hekim "Tüm yiyeceklerin içinde en mükemmel yemek hangisi­dir?" diye sormuş.

Kız "Pek uzun hazırlıklar yapılmadan ve rahat bir vicdanla ye­nen, bir kadının eliyle yapılmış yemektir. Bütün yemekler içinde 'tarit' diye anılan ve et ile et suyuna batırılmış ekmekten oluşan yemek16, Peygamberimiz'in üçüncü karısı ve bütün kadınların en erdemlisi olan Ayşe'nin yaptığı gibi, en iyi yemektir" diye yanıt vermiş.

Hekim "Meyveler hakkında ne düşünürsün?" diye sormuş.

Kız "Koyun eti ile birlikte en sağlıklı besin maddesidir. Ama mevsim geçince yenmemelidir" demiş.

Hekim "Bize şaraptan söz et!" demiş.

Anlatısının burasında Şehrazat, sabah olduğunu görerek yavaş­ça susmuş.

Ama İki Yüz Sekseninci Gece Olunca

Demiş ki:

Canayakın "Kitap'ın bu konudaki açık hükümleri karşısında na­sıl oluyor da şarap hakkında bana soru soruyorsun? Birçok ya­rarlarına karşın şarap içmek yasaklanmıştır; çünkü, aklı bulandı­rır ve kanı kaynatır. Şarap ve kumar, iman ehlinin en kötü fela­ketleri getireceği korkusuyla kaçınması gereken iki şeydir!" diye yanıt vermiş.

Hekim "Bilgece bir yanıt verdin! Şimdi kan aldırmaktan söz e­der misin?" demiş.

Kız da "Kan aldırmak, fazla kanı olan herkes için zorunludur. Aç karnına ve baharda, rüzgârın ve yağmurun olmadığı bulutsuz bir havada alınmalıdır. Eğer o gün bir pazartesi günüyse ve ayın da on yedisine rastlıyorsa, kan aldırma en iyi sonuçlar verir. Gerçekte, baş, gözler ve kan için, kan aldırmak kadar yararlı başka şey yoktur. Ama, kan aldırmak çok sıcak ya da çok soğuk havalarda, tuzlu ya da ekşi yenmişken ve de bir çarşamba veya cumartesi günü uygulanırsa, ondan daha kötü şey olamaz" diye­rek yanıt vermiş.

Bilgin bir an düşünmüş ve sonra "Buraya kadar mükemmel ya­nıtlar verdin; ama şimdi sana, bilginin, yaşamla ilgili tüm temel bilgileri kapsayıp kapsamadığını bize gösterecek önemli bir soru sormak istiyorum. Bize çiftleşmeden açık yürekle söz eder mi­sin?" demiş.

Genç kız soruyu işitince, kızarmış ve başını önüne eğmiş; bu du­rumu Halife'de, buna yanıt veremeyeceği izlenimini uyandırmış. Ama cariye, başını yeniden kaldırmakta gecikmemiş ve Hali­fe'ye dönerek ona "Vallahi, ey Emir-ül-Müminin, susmama ba­karak, yanıtı dilimin ucuna kadar geldiği halde, efendimiz Hali­fe'ye duyduğum saygıdan dolayı dudaklarımdan çıkarmak iste­mediğim bu soruyu bilmediğime hükmetme!" demiş. Ama Hali­fe ona "Bu yanıtı senin ağzından duymak bana büyük bir zevk verecektir. Bundan dolayı çekinme, açıkça konuş!" demiş.

O zaman bilgili Canayakın "Çiftleşme, kadın ile erkeğin cinsel bakımdan birleşmesidir. Harika bir şeydir ve iyilikleri ve erdem­leri pek çoktur. Çiftleşme bedeni yeğnileştirir17 ve zihni yatıştı­rır; kederi uzaklaştırır, tutku ateşini söndürür, aşkı çeker; yüreği ferahlatır, yoklukta teselli eder ve yitirilen uykuyu buldurur. Ta­bii ki, anlattıklarım bir erkeğin genç bir kadınla çiftleşmesi üze­rinedir; lâkin kadın yaşlıysa sonuç bambaşkadır; çünkü o du­rumda, bu eylemin ortaya çıkaramayacağı kötülük yoktur. Yaşlı bir kadınla çiftleşmek, aralarında göz ağrıları, böbrek ağrıları, kalça ağrıları ve sırt ağrıları da bulunan, pek çok rahatsızlıklara neden olur. Bir tek sözcükle, korkunçtur! Böyle olunca, ondan panzehiri olmayan bir zehir gibi sakınmalıdır! Böylesi bir eylem için, bir bakışta işi kavrayan, elleri ve ayaklarıyla konuşan ve sahibini bahçe ve tarhları aramak zahmetinden kurtaracak bir uzman yeğlenmelidir!

Her tam çiftleşmeyi bir nemlilik izler; bu nemlilik kadında, say­gın yerlerinde, duyduğu heyecanla ortaya çıkar; erkekte ise, iki yumurtanın sızdırdığı özsuyuyla oluşur. Bu özsuyu, oldukça kar­maşık bir yol izler. Gerçekten, erkeğin tüm öteki damarlara ya­şam sağlayan bir damarı vardır. Bütün bu damarları sulayan kan, dolaşırken kazandığı güçle, sonunda yumurtanın sıcaklığıyla ko­yulaşıp saydamlaşan, kokusu hurma ağacının özsuyunu hatırla­tan beyaz bir sıvıya dönüşür.

Anlatısının burasında Şehrazat, sabahın belirdiğini görerek ya­vaşça susmuş.

Ama İki Yüz Seksen İkinci Gece Olunca

Demiş ki:

"... Yumurtanın sıcaklığıyla koyulaşıp saydamlaşan, kokusu hur­ma ağacının özsuyunu hatırlatan bir sıvıya dönüşür" demiş.

Bilgin "Büyük bir anlayışla verilmiş bir yanıt bu!" diye hay­kırmış. "Ama, benim sana sormak istediğim iki soru daha var ve başka da olmayacak. Bana, ancak hapsedildiği zaman yaşayan ve özgür havayı soluyunca hemen ölen canlı varlığın ne olduğu­nu söyleyebilir misin? Ve de en iyi meyveler hangileridir?" diye­rek sözünü sürdürmüş.

Kız "İlki, zehirdir; ikinciler ise limon ve nardır" diye yanıtlamış.

Güzel Canayakın'ın tüm bu yanıtlarını işiten hekim, bilgi nok­sanlığını gösteren bir durum saptayamadığını itiraf etmekten kendini alamamış ve eski yerini almak istemiş. Ama Canayakın bir işaretle onu durdurarak kendisine "Sıram geldiğine göre, be­nim de sana bir soru sormam gerek! Bana, ey bilgin, dünya gibi yuvarlak olan ve bir gözde yer eden, bazen bu gözden ayrılan, bazen de gözün içine sığınan ve erkek organı olmadığı halde çiftleşen, eşinden gündüzün onunla birleşmek için geceleyin ay­rılan ve uçlarda mekân tutmayı âdet haline getiren şeyin ne ol­duğunu söyleyebilir misin?" demiş.

Bu soru bilginin zihnini epeyce bulandırmış ve ne yanıt verece­ğini bilememiş. Canayakın da onun harmanisini üzerinden al­dıktan sonra, Halife'nin izni üzerine, buna kendi yanıt vermiş: "Bu, düğme ile iliktir" demiş.

Bundan sonra, saygın şeyhler arasından, ülkenin tüm yıldızbi­limcileri içinde en ünlüsü olan bir yıldızbilimci ayağa kalkmış; ve kendisine gülerek bakan güzel Canayakın'ın gözlerini hiç kuşkusuz gökyüzündeki bütün yıldızlardan daha etkileyici bul­muş.

Yıldızbilimci gelip Canayakın'ın karşısına oturmuş ve âdet edi­nilen ön konuşmalardan sonra, ona "Güneş nereden doğar ve gözden yitince nereye gider?" diye sormuş.

Kız "Bil ki, güneş Doğu'nun pınarlarından doğar ve Batı'nın pınarlarında batar. Bu kaynakların sayısı yüz seksendir. Güneş, günün sultanıdır, ayın gecelerin sultanı olduğu gibi. Ve Tanrı Ki­tap'ında 'Güneşe ışığını veren Ben'im; aya parıltısını veren Ben olduğum gibi; ve onları gerekli yerlere yerleştirdim; böylece günleri ve yılları hesaplayasınız diye... Yıldızların dolaşmasına bir sınır saptayan da Ben'im ve de ayın kesinlikle güneşe ulaş­masını engelleyen de... Geceyi, gündüzü aşmasını engellediğim gibi...' yazılıdır. Böylece gece ve gündüz, karanlıklar ve ışık, varlıklarını birbirine karıştırmadan, sürekli şekilde birbirlerini tamamlamayı sürdürürler" diyerek yanıt vermiş.

Yıldızbilimci "Büyük bir kesinlikle verilmiş harika bir yanıt! Ama, ey genç kız, bize başka yıldızlardan da söz edip bunların kötü ve iyi etkilerinden de bilgi verebilir misin?" diye haykır­mış.

Kız "Eğer tüm öteki yıldızlardan söz etmem gerekiyorsa, bir oturumdan daha fazla bir zaman ayırmaya ihtiyaç duyulacaktır. Bundan dolayı konuyu birkaç sözcükle özetleyeceğim. Güneşten ve aydan öte, beş gezegen vardır ki, bunlar da: Utarit, Zühre, Merih, Müşteri ve Zühal'dir18.

Ay, soğuk ve nemlidir, iyi etkilidir; Yengeç burcunda eğleşir; Boğa burcuna çıkar; Akrep burcuna yaklaşır, Oğlak burcuyla bağdaşır.

Zühal yıldızı, soğuk ve kurudur; kötü etkilidir; Oğlak ve Kova burçlarında eğleşir; Terazi burcuna çıkar; Koç burcuna yaklaşır; Oğlak ve Arslan burçlarıyla bağdaşır.

Müşteri yıldızı iyi etkilidir; sıcak ve nemlidir; Balık burcunda ve Gerdanlık takım yıldızlarında eğleşir; Yengeç burcuna çıkar; Oğlak burcuna yaklaşır; İkizler ve Arslan burçlarıyla bağdaşır.

Utarit yıldızı, bazen iyi, bazen kötü etkilidir; İkizler burcunda eğleşir; Başak burcuna çıkar; Balık burcuna yaklaşır; Boğa bur­cuyla bağdaşır.

Zühre yıldızı ılımlıdır; iyi etkilidir; Boğa burcunda eğleşir; Ba­lık burcuna çıkar; Terazi burcuna yaklaşır; Koç ve Akrep burçla­rıyla bağdaşır.

Ve nihayet Merih yıldızı, sıcak ve nemlidir; kötü etkilidir; Koç burcunda eğleşir; Oğlak burcuna çıkar; Yengeç'e yaklaşır; Terazi burcuyla bağdaşır."

Yıldızbilimci bu yanıtı işitince, Canayakın'ın bilgisinin derinli­ğine büyük bir hayranlık duymuş. Yine de onu daha zor bir so­ruyla şaşırtmak istemiş ve ona "Ey genç kız, bu ay, yağmur gö­recek miyiz?" diye sormuş.

Bu soruyu duyunca, bilgili Canayakın başını eğmiş, uzun uzun düşünmüş; bu da Halife'de, onun buna yanıt vermekte yetenek­siz olduğu fikrini uyandırmış. Ama o sırada kız başını kaldırmış ve Halife'ye "Ey Emir-ül-Müminin, bütün düşüncelerimi söyle­mem için özel bir izin almadıkça konuşmam mümkün değil!" demiş. Halife, şaşırarak "İzin verildi!" demiş. Kız da "Öyleyse, Ey Emir-ül-Mümi-nin, bir an için kılıcını, kuvvetli bir inancı ol­mayan ve bir kâfir olan bu yıldızbilimcinin kafasını kesmem i­çin ödünç vermeni rica edeceyim!" demiş.

Bu sözleri duyan Halife ve bütün bilginler topluluğu gülmekten kendilerini alamamışlar. Ama Canayakın "Aslında, bil ki, ey yıl­dızbilimci, sadece Tanrı'nın bileceği beş şey vardır: Ölüm saati, yağmur yağması, ananın rahminde yatan çocuğun cinsiyeti, bir sonraki günün olayları ve herkesin öleceği yer!" diye sözünü sürdürmüş.

Yıldızbilimci gülmüş ve ona "Sorum sadece seni denemek için sorulmuştu. Konudan pek ayrılmış olmamak için, yıldızların haftanın günlerine etkisini bize söyleyebilir misin?" demiş.

Kız "Pazar, güneşe bağımlıdır. Yıl pazarla başlarsa, halkın, sul­tanlarının, şahlarının ya da yöneticilerinin zulmünden ve baskı­sından çok acı çekeceğinin; kıtlık olacağının, hiç mercimek bit­meyeceğinin; bağlarda üzümlerin çürüyeceğinin; şahlar arasında korkunç savaşlar çıkacağının alametidir. Ama bütün bunların en doğrusunu Tanrı bilir!

Pazartesi aya bağımlıdır. Yıl bir pazartesi günüyle başladığı za­man, iyiye alamettir. Bol yağmurlar olur, üzüm ve ürün bol olur; ama veba çıkar ve dahası, keten bitmez ve pamuk kötü ürün verir; ve de hayvan sürülerinin yarısı salgına uğrayıp telef olur. Ama Tanrı daha iyi bilir!

Salı, Merih'e bağımlıdır. Yıl salı günü başlarsa, ülkede büyükler ve kudretliler ölüme uğrarlar; tahılın fiyatı yükselir; az yağmur olur, az balık çıkar, bal ucuzlar, mercimekler hemen hemen be­davaya satılır; keten taneleri çok değer kazanır, arpadan çok bol ürün alınır. Ama çok kan dökülür; eşekler arasında salgın hasta­lık çıkar; bundan dolayı fiyatları alabildiğine yükselir. Ama Tan­rı daha iyisini bilir!

Çarşamba Utarit'e bağımlıdır. Yıl bir çarşamba günüyle başlarsa, deniz üzerinde büyük kıyımlar ve de pek çok fırtınalı ve şimşek­li günler olacağı, tahılın ucuzlayacağı ve turp ve soğan fiyatları­nın artacağı ve de çocukları kırıp geçiren bir salgın hastalığın çı­kacağı anlaşılır. Ama Tanrı, daha iyisini bilir!

Perşembe Müşteri'ye bağımlıdır. Yıl bu günle başlarsa, halk ara­sında uyuşma olacağına, vali ve vezirlerin adaletle hükmedecek­lerine, kadıların dürüst yargıda bulunacağına, insanlara büyük iyilikler geleceğine; bunlara ek olarak bol yağmur yağacağına, bol meyve, tahıl, pamuk, keten, bal, üzüm ve balık olacağına alamettir. Ama Tanrı daha iyisini bilir!

Cuma, Zühre'ye bağımlıdır. Yıl cumayla başlarsa, çiyin bol ola­cağına, baharın çok güzel geçeceğine alamettir. Ancak, iki cins­ten de çok miktarda çocuk doğacağının, çok karpuz, balkabağı, patlıcan, domates ve yer elması biteceğinin de alametidir. Ama Tanrı, daha iyisini bilir.

Ve nihayet cumartesi, Zühal'e bağlıdır. O günle başlayan yıl, u­ğursuz bir yıldır. Lanet olsun o yıla! Göklerden de, yerden de kaynaklanan genel bir cimrilik olacaktır; savaşı izleyerek açlık çıkacak, açlığı hastalıklar izleyecektir. Mısır ve Suriye'de otu­ranlar uğrayacakları baskılardan ve yönetenlerin zulmünden bü­yük feryatlar koparacaklar demektir! Ama daha doğrusunu Tanrı bilir!" diye yanıtlamış.

Yıldızbilimci bu cevabı işitince "Bütün sorduklarıma ne kadar hayranlık uyandırıcı yanıtlar verdin! Ama yine de yedi gezege­nin göklerin hangi noktasında veya hangi katında asılı bulun­duklarını bize söyleyebilir misin?" diye haykırmış.

Canayakın "Kuşkusuz! Zühal yıldızı, tastamamına yedinci kat gökte asılıdır; Müşteri, göğün altıncı katında; Merih beşinci ka­tında; Güneş dördüncü katında; Zühre üçüncü katında; Utarit ikinci katında; Ay birinci katında asılıdır!" diye yanıt vermiş; sonra da "Şimdi soru sorma sırası bende..." diye eklemiş...

Anlatısının burasında Şehrazat, sabahın olduğunu görerek ya­vaşça susmuş.

Ama İki Yüz Seksen Dördüncü Gece Olunca

Demiş ki:

"Şimdi soru sorma sırası bende! Yıldızların ayrıma uğradığı üç sınıf hangileridir?" diye eklemiş.

Bilgin, epeyce düşünmüş ve gözlerini gökyüzüne kaldırmış; ama sıkıntıdan kurtulamamış. Bunun üzerine Canayakın, onun harmanisini sırtından aldıktan sonra, kendi sorusunu yine kendi yanıtlamış: "Yıldızlar, kendilerinden hangi maksatla yararlanıla­cakları göz önünde tutularak üç sınıfa ayrılırlar: Bazıları meşale­ler gibi gök kubbede asılıdır ve yeryüzünü aydınlatırlar; bazıları görünmeyen bir destekle havada yer alır ve denizleri aydınlatır­lar; Tanrı'nın parmaklarına dayanan bir iradeyle hareket halinde­dirler; onların geceleyin akıp gittiklerini görürüz. Bunlar da Yü­ce Tanrı'nın buyruklarına karşı gelen şeytanları kahrederek ceza­landırmaya yararlar!"

Bu sözleri duyan yıldızbilimci, güzel genç kızın çok altında bil­gi sahibi olduğunu itiraf ederek salondan çekilmiş. Bunun üzeri­ne, Halife'nin buyruğuyla, bir felsefeci onun yerini almış ve ge­lip Canayakın'ın önünde yer alarak ona "Bize sadakatsizlikten ve bunun insanla birlikte doğup doğmadığından söz edebilir mi­sin?" diye sormuş.

Kız "Bunun hakkında sana, barış ve dua üzerine olası Peygam­berimiz'in söylediği 'Sadakatsizlik, tıpkı kanın damarlarda do­laştığı gibi, âdemoğulları arasında dolaşıp durur, böylece top­rağa, toprak ürünlerine ve toprağın zamanlanmasına karşı la­net etmiş olurlar; çünkü zaman Tanrı'nın kendisi olduğu gibi, dünya da Tanrı tarafından yaratılmıştır' sözlerini aktarabilirim" diyerek yanıt vermiş.

Felsefeci "Bu sözler çok doğru ve çok kesindir! Şimdi söyle ba­kayım bana, bedenlerinden, karınlarından ve de sırtlarından her hangi bir şey çıkarmadan Tanrı'nın yiyip içen beş yaratığı hangi­leridir?" diye haykırmış.

Kız "Bu beş yaratık: Âdem, Simeon19, Salih'in hecin devesi, İsmail'in koçu ve aziz Ebubekir'i mağarada gören kuştur!" diye yanıt vermiş.

Felsefeci ona "Mükemmel! Şimdi de bana, ne insan, ne ecinni, ne de melek olan Cennet'in dört yaratığı hangileridir, onu söy­le!" demiş

Kız "Bunlar: Yakup'un kurdu, yedi uyurların köpeği, El Aziz'in eşeği, Salih'in hecin devesi ve dua ve barış üzerine olası aziz Peygamberimiz'in Düldül'üdür20" diye yanıt vermiş.

Felsefeci "İbadetini ne yeryüzünde ne de gökte yapan kişi kim­dir? Bana söyleyebilir misin?" diye sormuş.

Genç kız "Gök ile yer arasında serili bir seccadede ibadette bu­lunan Süleyman'dır!" diye yanıt vermiş.

Felsefeci "Bana şu olayı açıkla: Sabahleyin bir esireye bakan adam, hemen yasal olmayan bir işlemde bulunduğu halde; aynı esireye öğleyin bakınca yasal; öğleden sonra bakınca yeniden yasadışı; gün batarken bakmasında bir sakınca yok; ama gecele­yin bakmasıyla yeniden yasadışı; ertesi sabah ona yaklaşmakta tümüyle özgür oluyor! Birbirinden çok farklı olan bu koşullar nasıl sadece bir gece ve bir gün geçmesiyle çabucak değişebili­yor?" demiş.

Kız da "Bunun açıklaması çok kolay! Bir kişi sabahleyin kendi­sine ait olmayan bir esireye göz atıyor; Kitap'ın kavlince, bu ya­sadışıdır. Ama öğleyin onu satın alıyor, bu durumda ona istediği kadar bakar ve zevkini doyurabilir; öğleden sonra, şu veya bu nedenle, ona özgürlüğünü verir ve artık ona göz atmaya hakkı yoktur. Ama güneş batarken, onunla evlenir ve her şey onun için yasal olur; geceleyin, onu boşamayı düşünür ve artık ona yakla­şamaz; ama, sabahleyin, âdet hükmünde olan merasimden sonra yeniden onu eş edinir ve de onunla olan ilişkilerini yeniden ku­rabilir!" diyerek yanıt vermiş.

Felsefeci "Doğru! İçine aldığı kişiyle kıpırdamaya başlayan me­zar hangisidir, bana söyleyebilir misin?" demiş.

Kız "Yunus'u yutup karnında barındıran balina!" diye yanıtla­mış.

Felsefeci "Güneşin bir kez aydınlattıktan sonra, bir daha ancak Kıyamet gününde yeniden aydınlatacağı vadi hangisidir?" diye sormuş.

Kız da "Huruç21 halindeki halkının geçmesi için Musa'nın değ­neğiyle denizi yararak açtığı vadi" diyerek yanıt vermiş.

Felsefeci "Toprağın üzerinde sürünen ilk etek hangisidir?" diye sormuş.

Kız "İsmail'in anası Hacer'in, Sara'nın önünde yeri süpürürken urbasının yere değen uçlarıdır!" diye yanıt vermiş.

Felsefeci "Canlı olmadığı halde soluk alan şey hangisidir?" diye sormuş.

Kız da "Sabah'tır! Çünkü Kitap'ta, 'Sabah soluyunca..' denmiş­tir" diye yanıt vermiş.

Felsefeci "Anlatacağım şu sorun karşısında sen olsan ne yapar­dın söyle bakalım: Bir grup güvercin ağaca üşüşmüşler; bazıları üst dallarda tünemiş; bazıları da alt dallarda. Ağacın tepesinde bulunanlar, aşağıdakilere, 'İçinizden biri şayet bize katılırsa, bi­zim topluluğumuz sizinkinin iki katı olacak! Ama bizden biri si­zin topluluğunuza katılırsa eşit olacağız' demiş. Acaba ağaçta kaç güvercin varmış?" diye sormuş.

Kız "Tümüyle on iki güvercin varmış. Gerçekten, ağacın tepe­sinde yedi güvercin varmış, alt kısmında da beş. Eğer aşağı dal­lardaki güvercinlerden biri yukarıdakilere katılırsa, bunların top­lamı sekiz olur; bu da dördün iki katıdır; ama yukarıdakilerden biri aşağıdakilere katılırsa, iki taraftakilerin de adedi altışar olur. Ama Tanrı daha iyisini bilir!" diyerek yanıt vermiş.

Felsefeci bu yanıtları işitince, genç kızın onu sorgulamasından çekinerek, harmanisine sahip çıkıp gözden kaybolmak için acele etmiş.

İşte o vakit, zamanın en büyük bilgini Bilge İbrahim İbni Seyyar ayağa kalkmış ve felsefecinin yerini alarak güzel Canayakın'a "Senin peşinen yenilmiş olduğunu itiraf etmeni isterdim; o za­man soru sormama hiç gerek kalmazdı!" demiş.

Kız "Ey saygıdeğer, ben de size sırtınızda bulunandan başka giysiler getirtmenizi öneririm. Çünkü kısa bir süre sonra sırtınız­dan alacağım!" diyerek yanıt vermiş.

Bilgin "Göreceğiz bakalım! Yüce Tanrı'nın Âdem'den önce ya­rattığı beş şey nedir?" demiş.

Kız "Su, toprak, ışık, karanlıklar ve ateş!" diyerek yanıt vermiş.

Bilgin "Diğer bütün şeyler sırf iradesinden oluştuğu halde, doğ­rudan doğruya Tanrı eliyle şekil almış olan eserler hangileridir?" diye sormuş.

Kız "Taht, Cennet ağacı Tuğba, Cennet ve Âdem! Evet, bu dört şey Tanrı'nın kendi elleriyle vücut bulmuştur; tüm öteki şeyler için, Tanrı, 'Ol!' demiş ve olmuşlardır!" diye yanıt vermiş.

Bilgin "İslam olarak senin baban kimdir, babanın babası kim­dir?" diye sormuş.

Kız "İslam'da babam, dua ve barış üzerine olası Muhammet'tir. Muhammet'in babası da Tanrı'nın sevgilisi İbrahim'dir!" diyerek yanıt vermiş.

"İslam inancı nelerden oluşur?"

"Sadece 'Lâ İlâhe İll'Allah ve Muhammed-en Resul-üllah!' diye­rek imanını açıklamaktan oluşur."

"Odun olarak varlık kazanıp sonradan yaşam kazanan şey ne­dir?"

"Musa'nın fırlatıp yılan haline soktuğu asadır. Yine bu aynı asa, duruma göre, bir keresinde toprağa sokulup bir meyve ağacı ol­muş; bir keresinde Musa'yı güneşin sıcaklığından koruyan bü­yük tıkız bir ağaç, bir keresinde de geceleyin sürüyü gözeten iri bir köpek olmuştur."

"Bir ananın rahminde yatmaksızın bir erkek tarafından doğuru­lan kadın kimdir ve de bir babanın katılımı olmaksızın bir ka­dının doğurduğu erkek kimdir?"

"İlki, Âdem'den halkolan Havva'dır; ikincisi de Meryem'in do­ğurduğu İsa!"

Bilgin sözünü...

Anlatısının burasında, Şehrazat, gün doğduğunu görmüş ve ya­vaşça susmuş.

Ama İki Yüz Seksen Altıncı Gece Olunca

Demiş ki:

Bilgin sözünü "Bana ateşin çeşitlerinden söz et!" diyerek sür­dürmüş.

Kız "Ateş vardır yer, ama su içmez: bu yeryüzünün ateşidir; bir de cehennem ateşi vardır; içen ama asla yemeyen ateş de güne­şin ateşidir; bir de yemeyen, içmeyen ateş vardır; bu da ayın ate­şidir!" diye yanıt vermiş.

"Şu bilmecenin yanıtı nedir: İçtiğim zaman, sözsellik dudakla­rımdan akar; ve gürültü yapmadan yürürüm, konuşurum. Bu­nunla birlikte, bu niteliklere karşın, tüm yaşamımda hiç onurlan­madım; ve ölümden sonra da kimse benim için kaygılanmaya­cak!"

Kız "Kuş teleğinden kalem!" diyerek yanıt vermiş.

"Peki, ya şu bilmecenin karşılığı nedir: Ben kuşum; ama ne etim var, ne kanım, ne tüylerim ne de ayva tüylerim var; beni kızarta­rak, kaynatarak ya da olduğum gibi yerler. Benim canlı mı, ölü mü olduğumu bilmek çok zordur; rengime gelince, gümüşten ve altındandır!"

Kız "Gerçekte, bunun sadece bir yumurta olduğunu bana anlat­mış olmak için, doğrusu çok şey söylenmiş oluyor. Daha zor bir şey sormaya gayret edemez misin?" diyerek yanıt vermiş.

Bilgin "Tümüyle Tanrı, Musa'ya kaç sözcükle hitap etti?" diye sormuş.

Kız "Tanrı Musa ile tam bin beş yüz sözcükle konuştu!" diyerek yanıt vermiş.

Bilgin "Yaratılışın kökeni nedir?" diye sormuş

Kız "Tanrı, Âdem'i kurumuş çamurdan yarattı; çamur köpükten şekil aldı; köpük denizden çekildi; deniz, karanlıklardan, karan­lıklar da ışıktan; ışık, bir deniz canavarından; deniz canavarı da bir yakuttan; yakut bir kayadan; kaya, sudan; su da Tanrı'nın 'Ol!' demesiyle olmasından ortaya çıktı" demiş.

"Ya şu bilmecenin karşılığı nedir: Ağzım da, karnım da olmadığı halde yerim; bitkilerle hayvanlarla beslenirim. Beni tüm içtikle­rim öldürürken yediklerim yaşam sağlar."

"Ateş!"

"Ya şu bilmecenin çözümü nedir: Tüm geceleri birbirlerinin kol­larında geçirdikleri halde, sevinç belirtisi göstermeyen iki dost­turlar; evin bekçileri bunlardır ve ancak sabahla birbirlerinden ayrılırlar!"

"Bunlar bir kapının iki kanadıdır!"

"Şunun anlamı nedir: Ardımdan daima uzun kuyruklar sürükle­rim; hiçbir şey işitmeyen kulaklarım vardır ve de hiç taşımaya­cağım giysiler yaparım!"

"İğnedir, bu!"

"Sırat Köprüsü'nün uzunluğu ve genişliği ne kadardır?"

"Kıyamet gününde herkesin üzerinden geçeceği Sırat Köprü­sü'nün uzunluğu üç bin yıllık yoldur. Bunun bin yılı üzerine çık­mak, bin yıl boydan boya üzerinde yürümek, bin yıl da inmek içindir. Bir kılıcın ağzından daha keskindir ve bir saç kadar ince­dir."

Bilgin: "Bana şimdi söyleyebilir misin, dua ve barış üzerine ola­sı Peygamber'in her bir inanç sahibi için kaç kez bağışlama hak­kı vardır?" diye sormuş.

Kız "Üç kez, ne bir fazla, ne bir eksik!" diyerek yanıt vermiş.

"İslam dinini ilk kabul eden kimdir?"

"Ebubekir'dir!"

"Böyle olunca Ali'nin Ebubekir'den önce Müslüman olduğuna inanmıyorsun, öyle mi?"

"Ali, Yüce Tanrı'nın lütfuyla asla puta tapmamıştır; yedi yaşın­dayken, Tanrı onu hak yoluna soktu ve dua ve barış üzerine olası Muhammet'in imanıyla donatarak yüreğini aydınlattı."

"Evet! Ama doğrusu senin gözünde Ali'nin mi, Abbas'ın mı daha üstün değeri olduğunu bilmek isterdim!"

Gayet kurnazlıkla sorulan bu soruyu duyduğunda Canayakın, bilginin kendisinden başını derde sokucu bir yanıt beklediğini anlamış; çünkü Peygamber'in damadı olan Ali'ye üstünlük tanı­sa, barış ve dua üzerine olası Muhammet'in amcası Abbas'ın so­yundan gelen Halife'nin hoşuna gitmeyeceğini biliyormuş. İlkin kızarmış, sonra sararmış; kısa bir süre düşündükten sonra "Bil ki ey İbrahim, her biri ayrı ayrı üstün nitelikler taşıyan ikisi arasın­da hiçbir öncelik söz konusu olamaz!" diye cevap vermiş.

Halife bu yanıtı işitince, heyecanın sınırına dayanmış ve iki aya­ğı üzerinde ayağa kalkarak "Kâbe'nin efendisi üzerine ant içerim ki, harika yanıt verdin, ey Canayakın!" diye haykırmış.

Ama bilgin "Şu bilmecede neyin söz konusu olduğunu bana söyleyebilir misin: Narindir, yepelektir22 ve de ince zevklidir o; mızrak gibi dimdiktir; ama keskin çelikle hiçbir ilgisi yoktur; tatlılığı içinde yararlıdır ve Ramazan ayında seve seve yenir!" diye sormuş.

Kız "Şeker kamışıdır bu!" diye yanıtlamış.

Bilgin "Sana soracak birkaç sorum daha var, çabucak sorup ge­çeceğim. Senin de bana birkaç sözcükle yanıt verebilmeni ister­dim: Baldan daha tatlı olan kimdir? Kılıçtan daha keskin olan kimdir? Etkilerinde zehirden de hızlı olan nedir? Bir anlık zevk nedir? Üç gün süren mutluluk nedir? En mutlu gün hangisidir? Bir haftanın sevinci nedir? Kötü kişinin bile ödemekten kendini alıkoyamadığı borç hangisidir? Bizi mezara kadar izleyen işken­ce hangisidir? Yüreğin sevinci nedir? Ruhun ıstırabı nedir? Ya­şamdaki yıkım nedir? Çaresi olmayan dert nedir? Hiç silinme­yen utanç hangisidir? Çöllük yörelerde yaşayan, kentlerden u­zaklarda oturan, insandan kaçan ve yedi hayvanın şeklini ve do­ğasını kendinde birleştiren hayvan hangisidir?" demiş.

Kız da "Konuşmadan önce, peşinen harmanini bana vermeni is­tiyorum!" diye yanıt vermiş.

Bunun üzerine Halife Harun Reşit, Canayakın'a "Kuşkusuz hak­kın var. Ama yaşına bakarak, belki de önce sorularını yanıtlasan iyi olur" demiş.

Kız "Çocukların sevgisi baldan daha tatlıdır! Dil kılıçtan daha keskindir! Kem göz zehirden daha çabuk etki gösterir! Aşkın zevki ancak bir an sürer! Üç günlük mutluluk kocanın karısının âdet gördüğü aylık dönemlerde yaşadığı mutluluktur; çünkü bu süre içinde dinlenir! En mutlu gün, bir işte kazanç sağlandığı gündür! Bir hafta süren sevinç düğün haftasıdır! Herkesin öde­mek zorunda olduğu borç, ölümdür! Çocukların kötü davranışı bizi mezara kadar izleyen işkencedir! Yüreğin sevinci, kocasına itaat eden kadındır! Ruhun ıstırabı, kötü bir hizmetkârdır! Fakir­lik, yaşamdaki yıkımdır. Kötü mizaç, çaresiz hastalıktır! Silin­meyen utanç, bir kızın kötü yola düşmesidir. Çöllük yörelerde yaşayıp insandan nefret eden hayvana gelince, çekirgedir bu; zi­ra yedi hayvanın şekil ve doğasını kendinde birleştirmiştir: Ger­çekten, atın başına, boğanın boynuna, kartalın kanatlarına, deve­nin ayaklarına, yılanın kuyruğuna, akrebin karnına ve karacanın boynuzlarına sahiptir!" demiş.

Bunca kavrayış ve bunca bilgi karşısında Halife Harun Reşit son kertede aydınlanmış ve İbrahim İbni Seyyar'a, harmanisini genç kıza vermesini buyurmuş. Bilgin, harmanisini verdikten sonra, sağ elini kaldırmış ve herkesin içinde genç kızın bilgiden yana kendisini aşmış ve çağının harikası olduğuna tanıklık etmiş.

Bunun üzerine Halife, Canayakın'a "Uyumlu çalgı çalmasını ve çalarken şarkı söylemesini bilir misin?" diye sormuş. Kız da "Tabii ki!" demiş. Hemen ucunda sarı ipekten bir püskül bulu­nan ve altın bir kancayla kapatılmış kırmızı satenden bir kılıf i­çinde bir ut getirmişler. Canayakın udu kılıfından çıkarmış; çi­çekler arasında birbirine birleştirilmiş harflerle her yanı donatıl­mış saza şu yazıların işlenmiş olduğunu görmüş:

Daha yeşil bir dal iken üstüme kuşlar konar ve bana şarkılarını belletirlerdi!

Şimdi genç kızların dizlerinde, parmaklar altında ses veriyor ve kuşlar gibi şakıyorum!

Bunun üzerine udu göğsüne yaslamış, çocuğunu besleyen bir ana gibi üzerine eğilmiş ve saza on iki çeşitli makama yatkınlık sağlayacak biçimde düzen vermiş ve genel bir hayranlık hava­sında, tüm yürekleri titreten bir sesle şarkı söylemiş ve tüm göz­lerden içtenlikle yaşlar akıtmış.

Şarkısını bitirince, Halife ayağa kalkmış; ve "Canayakın, Tanrı sende verilerini arttırsın ve sana hocalık edenleri ve seni yeryü­züne getirenleri kutsasın!" diye haykırmış. Ve hemen, yüz torba içinde on bin altın dinar hazırlatıp Ebül Hasan'a vermiş; ve Ca­nayakın'a da "Söyle bana, ey şaşılası genç kız, haremime girip kendine özgü bir saray ve birçok eve sahip olmak mı istersin, yoksa eski sahibin olan genç adamla birlikte gitmeyi mi ister­sin?" diye sormuş.

Bu sözleri işitince, Canayakın, Halife'nin önünde eğilip yeri öp­müş ve...

Anlatısının burasında Şehrazat, sabahın belirdiğini görerek ya­vaşça susmuş.

Ama İki Yüz Seksen Yedinci Gece Olunca

Demiş ki:

Canayakın, Halife'nin önünde eğilip yeri öpmüş ve "Tanrı Halife efendimiz hakkında lütuflarını arttırsın! Ama kölesi, eski efendi­sinin evine dönmeyi dilemektedir!" diyerek yanıt vermiş.

Halife, seçime hiç kızmadan, hemen onun isteğine boyun eğmiş; ve armağan olarak ona, fazladan beş bin dinar vermiş ve "Mane­vi bilimlerde ustalık gösterdiğin gibi, aşk konusunda da başarılı olmanı dilerim!" demiş.

Sonra, Ebül Hasan'a sarayda yüksek bir görev vererek yüceliği­nin doruğuna ulaşmış; ve onu en yakın nedimleri arasına katmış. Sonra toplantıdan ayrılmış.

Canayakın, bilginlerin harmanilerinin ağır yüküyle; Ebül Hasan ise, altın dinar dolu torbalarla, gördükleri ve işittiklerinden hay­ranlık duyup kollarını havaya kaldırıp "Abbasoğulları'nınkine benzer bir cömertlik bu âlemde görülmüş müdür?" diye haykı­ran topluluğun bakışları altında, birlikte salondan çıkmışlar.

Şehrazat "İşte ey bahtıgüzel şah, bilgili Canayakın'ın bilginler topluluğu ortasında söylediği sözler böyleymiş; ve bu sözler ol­duğu gibi ülkenin yıllıklarına geçirilerek o zamandan beri tüm Müslüman kadınların eğitimine hizmet etmiş" diyerek sözünü sürdürmüş.

Sonra Şehrazat, Şah Şehriyar'ın kaşlarını çattığını ve tedirgin bir halde düşündüğünü görünce, ŞAİR EBU-NUVAS'IN SERÜ­VENLERİ'ni ele almakta acele edip, Ebu Nuvas'ın adını duyan yarı uykulu Dünyazat gözlerini faltaşı gibi açıp dinlemeye hazır­landığında, hemen öyküyü anlatmaya başlamış.



* * *



1 Mardrus'te “La Docte Sympathie", Mathers'in çevirisinde “Sympathy the Learned" anılan öykünün kahramanının Arapça özgün adı, çok derin sevgiyle duyulan bağlılık anlamında “Tavaddut" olarak Lippmann'da geçmekte ise de, biz Mardrus'ten esinlenerek “Canayakın" olarak çevirdik.

2 Nas: İnak, dogma. (Ç.)

3 Hafız-ı Kur'an: Kuran'ı ezbere okumakta olanlar. (Ç.)

4 Müçtehit: İçtihat, (dinsel konularda) bilimsel yorum yapan. (Ç.)

5 Hendeseci: Geometri uzmanı.

6 “Bismillâhirrahmanirrahim” anlamına (Ç.)

7 “Allahu Ekber!” (Ç.)

8 Belsem: Pelesenk yağı. Antil adalarında bulunan, küçük çiçekleri olan bir ağacın göv­desinden, yaralama yöntemiyle elde edilir. Nefes darlığı ve vereme karşı iyi gelir. Ök­sürüğü keser. Balgam söktürücü özelliği vardır. Gözün görme gücünü arttırır. Göz ka­rarmalarını gidericidir. Bağırsak iltihabına karşı yararlıdır. Adale sertleşmesine iyi gel­mektedir. Romatizma ağrılarına ve kireçlenmeye karşı masaj yapılarak uygulanır.

9 Zekât (Y.N.)

10 Hafız-ı Kütüp: Kitapları hıfz eden, saklayan; bir bakıma Kuran'ı ezbere bilen kişi (Ç.)

11 Teslimiyettedir: Yani itaattedir (Ç.)

12 Mardrus'te “İssa”, Mathers'de “Bird of Jesus” (İsa Kuşu) olarak adı geçen kuş, aslında bir başka adı “Bataklık Baykuşu” olan “İshak Kuşu” olacak (Ç.)

13 Levh-i Mahfuz: Allah tarafından takdir edilen şeylerin yazılı bulunduğu manevi levha (Ç.)

14 Mathers'in Mardrus çevirisinde kırk kez ifadesi kullanılmış (Ç.)

15 Burada “Âdem” ile yokluk anlamına gelen “adem” karıştırılıyor. Adem sözcüğü “adim” kökünden gelir, ama Âdem Peygamber'in adı İbranice'den gelir (Ç.)

16 Açıklama Mathers'ten alınmıştır. Tarit: Bizde at ya da kelleyle yapılan tirit (Ç.)

17 Yeğni: Ağır olmayan, hafif.

18 Utarit: Merkür; Zühre: Venüs (Çoban yıldızı); Merih: Mars; Müşteri: Jüpiter;

Zühal: Satürn (Y.N.)

19 Simeon: 390-459 yıllarında yaşamış Suriyeli bir aziz. Uzun yıllar bir sütun üzerinde yeyip içmeden yaşayarak çile doldurduğu söylenir (Ç.)

20 Düldül: Hazreti Muhammet'in Hazreti Ali'ye verdiği kır katır (Ç.)

21 Huruç: Exodus. Hazreti Musa'nın İsrailoğulları'nı Mısır'dan çıkarış olayı (Ç.)

22 Yepelek: İnce yapılı, zarif, narin.





Şair Ebu-Nuvas'ın Serüveni


Anlatırlar ki, ancak Tanrı doğrusunu bilir, gecelerden bir ge­ce, uykusu kaçan ve ruhu tedirgin olan Halife Harun Reşit, sarayından tek başına dışarı çıkmış ve can sıkıntısını gidermek için bahçelerin bulunduğu yörede bir gezinti yapmaya gitmiş. Böylece, kapısı açık, ama eşiğinde uyuyan bir hadımağasının gövdesiyle önü kesilmiş bir köşke ulaşmış. Kölenin gövdesin­den atlayarak bu köşkün oluşturduğu tek salona girmiş; ve orada perdeleri indirilmiş, sağdan soldan iki büyük meşaleyle aydın­lanmış bir yatak görmüş; yatağın yanında, üzerinde, ağzı bir bar­dakla kapatılmış bir şarap testisi olan bir tepsinin bulunduğu kü­çük bir masa varmış.

Halife bu köşkte, varlığından habersiz olduğu bu şeyleri bul­maktan dolayı şaşırmış; yatağa doğru ilerlemiş, perdeyi kaldır­mış ve bakışına çarpan güzellik karşısında şaşkın durakalmış. Bu, dolunay halindeki ay kadar güzel ve dağınık saçları tek örtü­sü olan genç bir cariye imiş.

Bu görünüş karşısında, son derece büyülenmiş olan Halife, testi­nin ağzındaki bardağı almış, içine şarap doldurmuş ve içinden "Gül yanaklarının uğruna, ey genç kız!" diyerek, ağır ağır içmiş. Sonra genç kızın yüzüne eğilmiş, sol dudağının kenarında gü­lümseyen siyah küçük bir lekeye bir öpücük kondurmuş.

Bu öpüş, ne denli hafif olsa da, genç kızı uyandırmış; Emir-ül-Mümin'i tanıyarak hemen, korku içinde, yataktan fırlamış. Ama Halife onu yatıştırmış ve ona "Ey genç esire, işte yanında bir ut duruyor! Herhalde bunun nasıl çalındığını biliyorsundur. Seni tanımasam da, bu geceyi seninle geçirmeye karar verdiğime gö­re, onun tellerine dokunup sesinle eşlik etmen pek fena olmaz!" demiş.

Bunun üzerine genç kız udu eline almış ve düzen verdikten son­ra, yirmi bir değişik makamdan sesler veren bir icraya girişmiş; çalışıyla o denli hayranlık uyandırmış ki, Halife, kendinden geç­menin sınırına ulaşırcasına kendinden geçmiş; ve genç kız, bu­nun farkına vararak bundan yararlanmakta gecikmemiş. Ve ona "Ey Emir-ül-Müminin, bahtın çekilmezliğinden acı duymakta­yım!" demiş. Halife "Nasıl oluyor bu?" diye sorunca; "Oğlun El-Emin ey Emir-ül-Müminin, sana armağan edebilmek için birkaç gün önce beni on bin altına satın aldı. Ama eşin Seyyide Zübey­de, bu tasarıdan haber alarak beni satın almak için harcadığı on bin altını ona ödedi ve beni bu ıssız köşkte kapalı kalayım diye kara bir hadımağasının ellerine teslim etti" demiş.

Halife bu sözleri işitince, çok öfkelenmiş ve genç kadına, ertesi günden başlayarak sırf kendisi için bir saray ile güzelliğine yara­şan bir hizmetkâr takımı ayırmayı vadetmiş. Sonra, toparlanarak çabucak dışarı çıkmış ve uyuyan hadımağasını uyandırarak ona, hemen gidip şair Ebu-Nuvas'ı saraya çağırmasını buyurmuş.

Bu, gerçekte, Halife'nin her canı sıkıldıkça, şairi aratarak, onun anlattığı bir serüveni şiire dökmesini ya da doğaçlamadan şiirler okumasını işitmek için başvurduğu bir yolmuş.

Hadımağası, Ebu-Nuvas'ın evine gitmiş ve kendisini orada bula­mayınca, Bağdat'ta halkın eğlendiği yerlerde aramaya koyul­muş; sonunda onu Yeşil Kapı mahallesinin dip taraflarında, kötü şöhretli bir meyhanede bulmuş. Ona yaklaşarak "Ey Ebu-Nuvas, Halife efendimiz seni istiyor!" demiş. Ebu-Nuvas kahkahalar koparmış ve "Ey beyazlıklar babası, dostlarımdan genç bir oğlan yüzünden rehin tutulduğum bu yerden kıpırdamamı nasıl isteye­bilirsin?" diye cevap vermiş. Hadımağası da "Kimdir o ve nere­dedir?" diye sormuş. O da "Hoştur, sakalı çıkmamıştır ve güzel­dir. Ona bin dirhemlik bir armağan vadettim; ama üzerimde bu para olmadığından, borcumdan kurtulmadan buradan alnımın a­kıyla ayrılamıyorum!" diye yanıt vermiş.

Bu sözleri duyan hadımağası "Allah aşkına! Ebu-Nuvas, bana bu çocuğu göster, bana anlatmaya çalıştığın gibi gerçekten tatlı bir çocuksa, mazur tutulursun; hatta bundan da öteye geçersin!" diye haykırmış.

Onlar aralarında böyle konuşurlarken, şirin çocuk, kapı aralığın­dan güzel başını göstermiş ve Ebu-Nuvas, ondan yana dönerek "Dal bu denli hoş salınırsa, kuşların şakıması da o denli güzel olmaz mı?"1...

Anlatısının burasında Şehrazat, sabahın belirdiğini görmüş ve yavaşça susmuş.

Ama İki Yüz Seksen Sekizinci Gece Olunca

Demiş ki:

"Dal bu denli hoş salınırsa, kuşların şakıması da o denli güzel olmaz mı?" diye haykırmış.

Bunun üzerine genç çocuk salona girmiş. Gerçekten çok güzel bir çocukmuş ve üst üste ve değişik renklerde üç urba giyinmiş bulunuyormuş: ilki tamamıyla beyaz, İkincisi al, üçüncüsü kara.

Ebu-Nuvas ilkin beyaz giysiyi görerek ruhunda esin ateşinin tu­tuştuğunu duyumsamış ve onun onuruna şu şiiri doğaçlamadan söylemiş:

Süt beyazı bir keten giysiye bürünmüş olarak görün­dü, mavimtrak göz kapaklarının altında baygındı göz­leri ve yanaklarının taze gülleri onları Yaradan'a şük­rediyordu!

Ona 'Neden bana bakmadan geçip gidiyorsun, oysa ben boynunu cellada teslim eden bir kurban gibi, ken­dimi ellerine teslim etmeye razı olmuşum!' dedim.

Bana 'Bırak bu konuşmaları ve sessizce Tanrı'nın ya­rattığı eseri seyret! Bedenim beyazdır, giysim de be­yaz; yüzüm beyazdır, bahtım da beyaz; bu, beyaz üs­tüne beyaz, beyaz üstüne beyaz demektir!' diye yanıt verdi.

Genç çocuk bu dizeleri işitince gülmüş ve kıpkızıl görünmek için, üstündeki beyaz urbayı çıkarmış. Bunu görünce, Ebu-Nu­vas, ruhunu tamamıyla şiirsel heyecanın sardığını duyumsamış ve hemen şu dizeleri doğaçlamadan söylemiş:



* * *



1 Şair Ebu-Nuvas'ın sözlerindeki ayrıntılar Mathers'in çevirisinden alınmıştır (Ç.)





Köşkte Uyuyan Cariye

(Edmund Dulac)





Ve ben, şaşkınlık heyecanıyla 'Nasıl oluyor da ay be­yazlığına sahip olduğun halde, sanki yüreklerimizin kanıyla kızarmış gibi iki al yanağınla ve de lalelerden alınmış al renkli urbanla görünebiliyorsun?' diye hay­kırdım.

Bana 'Şafak, giysisini bana ödünç verdi; ama, şimdi de güneş alevini armağan etti. Alevlidir yanaklarım ve kızıldır giysim; alevlidir dudaklarım ve onları renk­lendiren şarap kızıldır; bu, kızıl üstüne kızıl, kızıl üstü­ne kızıl demektir!' diye yanıt verdi.

Şirin çocuk bu sözleri işitince, aceleyle üstündeki kızıl giysiyi sıyırıp atmış ve bedeninin hemen üzerine giymiş bulunduğu ka­ra urbaya bürünmüş olarak görünmüş. İpekten bir kuşak da sıkı sıkıya gövdesini sarmış imiş. Ve Ebu-Nuvas, bunu görünce, ken­dinden geçmenin sınırlarına dayanmış ve onun onuruna şu dize­leri doğaçlamadan söylemiş:

Gece gibi siyah bir urbaya bürünmüş olarak görün­dü; ve bana şöyle bir bakış fırlatmakla yetindi! Ona 'Senin beni boşlamanla düşmanların ve beni kıska­nanların nasıl sevindiğini görmüyor musun?' diye sor­dum.

'Ah! Şimdi çok iyi anlıyorum: giysilerin siyah ve saç­ların siyah; gözlerin siyah ve bahtım siyah. Bu, siyah üstüne siyah, siyah üstüne siyah demektir!' dedi.

Halife'nin yolladığı hadımağası, genç adamı görüp bu dizeleri işitince, içinden Ebu-Nuvas'ı mazur tutmuş; ve hemen saraya dönerek Ebu-Nuvas'ın başına gelen serüveni Halife'ye anlatmış; ve şairin güzel genç adama vadettiği parayı ödeyemediğinden meyhanede nasıl rehin tutulduğunu açıklamış.

Bunun üzerine Halife, aynı zamanda hem kızmış hem de zevk­lenmiş; ve meyhanede rehin tutulanın kurtarılması için gerekli parayı hadımağasına vermiş; ve onu gidip hemen kurtarmasını ve kendi rızasıyla ya da zorla huzuruna getirmesini buyurmuş.

Hadımağası, emri yerine getirmekte acele etmiş ve hemen içkili olarak sallanmakta olan şairi güçlükle de olsa alıp geriye dön­müş. Halife de, sesine hiddetlenmiş izlenimi vererek onu azarla­mış; sonra, Ebu-Nuvas'ın gülmekten katıldığını görerek yanına yaklaşmış, elinden tutmuş ve onunla birlikte genç kadının bu­lunduğu köşke doğru yol almış.

Ebu-Nuvas, mavi ipek satene bürünmüş, yüzü de yine ince mavi bir örtüyle kapanmış olarak yatağa oturmuş gülen, iri siyah göz­lü genç kızı görünce, sarhoşluğundan ayıldığını duyumsamış; ama, buna karşılık, heyecanlanıp o saat esinlenerek şu şiiri onun onuruna doğaçlamadan söylemiş:

Mavi örtülü güzele, güzelliğinin arzusuyla yanan biri­ne acıması için ona yalvardığımı söyleyin! Ona deyin ki 'Ne taze güllerde, ne yaseminlerde bulunan güzel teninin beyazlığından ve incileri ve yakutları solduran gülüşünden dilerim ki, bana bir bakış fırlatarak kıs­kançların yağdıracağı uğursuzlukların izlerini okuya­bilmemi sağlasın!'

Ebu-Nuvas doğaçlamasını bitirince, genç kız Halife'ye, bir tepsi üzerinde içki sunmuş; o da eğlenmek isteyerek, şairi bardaktaki bütün şarabı tek başına içmeye davet etmiş. Ebu-Nuvas, bunu buyrulduğu gibi yerine getirmiş ve sarhoş edici içki, beyni üze­rinde etkisini göstermekte gecikmemiş. O anda, Halife, Ebu-Nu­vas'ı korkutmak için, ansızın ayağa kalkıp kılıcını eline alıp san­ki kafasını koparmak istermiş gibi onun üzerine atılmış.

Bunu gören Ebu-Nuvas salon boyunca koşmaya başlamış; Hali­fe de onun ardından koşmuş ve sıkıştırdığı her köşede rastgele orasına burasına kılıcın ucuyla dokunmuş. Sonunda ona "Bu ka­dar yeter! Yerine dön de bir bardak daha iç!" demiş. Ve aynı za­manda, genç kıza da bardağı gizlemesini işaret etmiş; kız da onu giysisinin altına sokarak hemen gözden yok etmiş. Ama Ebu-Nuvas, sarhoşluğuna karşın bunu fark etmiş ve doğaçlamadan şu dizeleri okumuş:

Ne garip serüvendir, benim serüvenim! Safdil bir genç kız, hırsıza dönüşüyor ve şarap bardağını giysisinin altına, benim kendimi saklamak istediğim yere saklı­yor! Ama bu öyle bir yer ki, Halife'ye saygımdan adı­nı söyleyemiyorum!

Bu dizeleri duyan Halife gülmeye başlamış; ve şaka olsun diye Ebu-Nuvas'a "Vallahi, şu andan başlayarak seni yüksek bir göre­ve getirmek istiyorum. Bundan böyle, sen Bağdat'taki tüm mu­habbet tellallarının unvan sahibi başkanısın!" demiş. Ebu-Nuvas sırıtmaya başlamış ve hemen "Bu durumda, ey Emir-ül-Mümi­nin, kendimi buyruklarına arz ediyor ve hemen aracılığıma ihti­yaç duyup duymadığını söylemeni rica ediyorum" diye yanıt vermiş.

Bu sözleri duyunca, Halife, büyük bir hiddete kapılmış ve ha­dımağasına hemen gidip çabucak, adaletini yerine getiren cellat Mesrur'u çağırmasını haykırmış. Ve birkaç dakika sonra Mesrur gelmiş ve Halife ona Ebu-Nuvas'ı giysilerinden sıyırmasını bu­yurmuş...

Anlatısının burasında Şehrazat, günün doğduğunu görmüş ve yavaşça susmuş.

Ama İki Yüz Doksanıncı Gece Olunca

Demiş ki:

... ve Halife ona, Ebu-Nuvas'ı giysilerinden sıyırmasını ve sırtı­na bir semer vurmasını, boynuna bir yular, karnına da bir mah­muz takmasını; ve onu böylece koşumlanmış olarak gözdelerin ve öteki cariyelerin bulunduğu tüm köşklerin önünden geçirme­sini; böylece sarayda bulunan herkesin gülme konusu olmasını; sonra da kente götürüp kentin kapısına ulaştırmasını ve tüm Bağdat halkının önünde başını kesip bir tepsiye koyarak kendi­sine getirmesini buyurmuş. Mesrur da "İşittim ve itaat ettim!" yanıtını vermiş; ve hemen Halife'nin buyruğunu yerine getirme­ye başlamış. Halife'nin öfkesini dindirmeyi denemenin tama­mıyla boşuna olacağını düşünen Ebu-Nuvas'ı alıp götürmüş ve yukarıda tanımlanan duruma soktuktan sonra, ağır ağır sayısı bir yılın günleri kadar çok olan çeşitli köşklerin önünden geçirmeye başlamış.

Oysa, tuhaflıktaki ünü sarayda herkesçe bilinen Ebu-Nuvas, tüm kadınların yakın ilgisini çekmekte gecikmemiş; bunlar ona ne denli acıdıklarını daha iyi anlatmak için her biri kendi bakımın­dan, başından altın ve mücevher yağdırmaya, sonunda da onun yöresini sarıp güzel sözler söyleyerek onu izlemeye başlamışlar. Öyle ki, önemli bir konuyu görüşmek üzere saraya gelmiş bulu­nan Cafer-ül-Barmaki oradan geçerken onu bazen gülerken, ba­zen de sızlanırken görmüş; ve ona yaklaşarak "Ebu-Nuvas, bu ne hal? Ne gibi bir suç işledin ki böyle cezalandırılmışsın!" de­miş. O da "Vallahi! Ben bir cinayetin kokusunu bile koklama­dım! Sadece Halife'nin önünde en güzel şiirlerimi okudum; o da memnunluğundan bana en güzel giysilerini armağan etti!" diye yanıt vermiş.

O sırada, oldukça yakın bir yerde bulunan ve köşklerden birinin kapısı ardına saklanmış olan Halife, Ebu-Nuvas'ın yanıtını duy­muş ve gülmekten kendini alıkoyamamış. Ebu-Nuvas'ı bağışla­mış ve ona gerçekten bir onur giysisi armağan etmiş ve de bü­yük miktarda gümüş vermiş; ve önceleri olduğu gibi, kötü ruh hallerini yaşarken ayrılmaz dostu yapmış.

Şehrazat, şair Ebu-Nuvas'ın bu serüvenini anlatmayı bitirince, küçük Dünyazat sessiz gülüşlerini boşu boşuna yatıştırmaya ça­lışarak büzüldüğü halının üzerinden kalkmış ve kızkardeşinin yanına koşarak ona 'Vallahi! Kardeşim Şehrazat, bu öykü çok eğlenceli ve Ebu-Nuvas'ın eşeğe dönüştürülmesi görünümce çok gülünç idi! Onun konularını ele alarak bize başka şeyler de an­latmak nezaketini göster!" demiş.

Ama Şah Şehriyar "Ben bu Ebu-Nuvas'ı hiç sevmedim! O saatte başı kesilseydi, zaten başka serüveni de olmazdı. Öyleyse, bu geceyi hoşça geçirmemiz için bize çabucak bir gezi öyküsü an­lat; zira, kardeşim Semerkant-ül-Acem hükümdarı Şahzaman ile birlikte, başını kestirdiğim lanetli karımla geçirdiğim serüveni izleyerek, uzak ülkelere bir gezide bulunduğumdan beri, eğitici gezilere ilişkin her şeye karşı büyük bir ilgi duyuyorum. Dinlen­mesi gerçekten çok hoş bir öykü biliyorsan, hemen anlatmaya başlamakta gecikme! Çünkü bu gece uykusuzluğum her zaman­kinden daha çok!" diye haykırmış.

Şah Şehriyar'ın bu sözlerini duyunca, güzel konuşan Şehrazat, "Şimdi anlatacağım gezi öyküleri, tüm anlattıklarımın içinde en şaşırtıcı ve de en zevkli olanlarıdır. Ey bahtıgüzel şahım, zaten sen kendin de hemen buna karar vereceksin; çünkü, aslında, ki­taplar içinde, Gemici Sindbat1 adıyla anılan gezginin gezileriyle kıyaslanabilecek başka hiçbir kitap yoktur. İşte ben de izin ver­diğin andan başlayarak şimdi size bu öyküyü anlatacağım, ey bahtıgüzel şahım!" diye haykırmış.

Ve Şehrazat hemen şu öyküyü anlatmaya başlamış:



* * *



1 Sindbat: Fransa'daki kullanım şekli. Arapça'daki “Sindabat” yerine (Ç.)





Gemici Sindbat'ın Öyküsü


Bana kadar ulaşan anlatılara göre, Bağdat kentinde Halife Harun Reşit zamanında, Hamal Sindbat diye adlandırılmış bir adam yaşarmış. Bu adam, koşulları bakımından fakir, yaşa­mını kazanmak için başının üzerinde eşya taşıyan birisiymiş. Günlerden bir gün, oldukça ağır bir yük taşımak zorunda kal­mış; o gün de hava çok sıcakmış; bundan dolayı hamal, üzerin­deki yükten ötürü yorulmuş ve terlemiş. Havanın dayanılmaya­cak kadar sıcak olduğu bu sırada zengin bir tacire ait bir evin kapısı önünden geçiyormuş, ve evin yöresindeki her yer iyice süpürülmüş ve gülsuyuyla sulanmış duruyormuş. Yöreden çok hoş bir meltem esiyormuş; kapının yanında da oturmaya yara­yan bir sıra bulunuyormuş. Bunu gören Hamal Sindbat, dinlen­mek ve biraz taze hava almak üzere, yükünü söz konusu sıra ü­zerine yerleştirmiş, ve kapının içinden hoş bir kokuyla karışmış saf bir rüzgârın kendisine doğru estiğini duyumsamış; bundan büyük bir zevk almış ve sıranın ucuna doğru gidip oturmuş. O zaman musiki sanatında ustalaşmış, zevk veren seslerin şarkıla­rına eşlik eden çeşitli sazlardan oluşmuş bir çalgı takımının nağ­meleri kulağına gelmiş; ve de büyüleyici makamlarla Yüce Tan­rı'yı ululayan ötücü kuşların seslerinin varlığını sezinlemiş; ve ötekiler arasında, kumruların, bülbüllerin, ardıç kuşlarının, ger­danlıklı güvercinlerin ve vahşi kekliklerin seslerini ayırt etmiş. Bunları duyunca ruhunda bir hayranlık uyanmış ve duyumsadığı büyük zevkten ötürü, başını aralık kapıya sokarak dip tarafta, genç hizmetkârlar, köleler ve uşakların gidip geldiği ve her tür­den kimselerle dolu ve ancak şahların ve sultanların saraylarında bulunabilecek şeylerin yer aldığı büyük bir bahçe görmüş.

Bunu izleyerek, kendisine doğru gelen, kuşkusuz harika ve lez­zetli bir yemek kokusu genzini doldurmuş; bu kokuda her türden yiyecek ve iyi nitelikli içeceklerin lezzetli tadı birbirine karışmış bulunuyormuş. Bunu duyumsayınca gözlerini gökyüzüne kaldı­rarak "Sana şükürler olsun ey Yaradan, ey âlemin rızkını sağla­yan! Hoşuna gidene hesapsız ihsanda bulunursun! Ey Tanrım! Sana haykırıyorum, yaptıklarından hesap sormak için ya da ada­letin ve iraden üstüne sorguda bulunmak için değil; çünkü kul olarak yaratılanlar, kudretli efendilerine hiçbir şey soramazlar! Sadece gözlemlerimi söylüyorum. Şükürler olsun sana! Diledi­ğine servet verir, dilediğini fakirleştirirsin; arzuna göre kimini yüceltir, kimini alçaltırsın; biz anlayamasak da her zaman bunun bir mantığı vardır! Böylece, işte bu zengin hanenin sahibi... Mutluluğun son sınırlarına dayanırcasına mutludur! Bu büyüle­yici kokuların, bu lezzetli yemeklerin, bu hoş dumanların ve bu üstün lezzetteki içkilerin zevki içinde yaşamaktadır! Mutludur, ama o, rahat ve memnun bir kişiyken, benim gibi kimileri de, yorgunluğun ve sefaletin sınırlarında yaşarlar!" diye haykırmış.

Sonra hamal elini şakağına dayayarak tüm gücüyle doğaçlama­dan şu dizeleri okumuş:

Çoğu zaman barınaksız bir zavallı, bahtının yarattığı bir sarayın gölgesinde uyanır. Bense, ne yazık ki, her sabah bir gün öncekinden daha sefil uyanırım!

Savurgan bahtın önlerine yığdığı varlıkların bağrında başkaları mutlu ve memnun yaşarken; bahtsızlığım, sırtıma yüklenip beni yoran ağır yükle her an daha fazla artar.

Talih, acaba bir başkasının sırtına benimkine benzer bir yük yüklemiş midir? Bununla birlikte, başkaları, o­nur ve refahla gırtlaklarına kadar yüklüdür; ama eşit görülse de çeşitli ağırlıklar taşırız.

Yüzlerine bakılsa bana benzerler; ama boşuna bu gö­rünüş; baht onlarla benim arama ayrımlar koymuş­tur; benim onlara benzeyişim ekşi ve kekremsi sirke­nin şaraba benzemesi gibidir.

Ama senin cömertliğinden hiç yarar sağlamamışsam da, ey Tanrım, seni suçluyorum sanma! Sen yücesin, muazzamsın ve adilsin! Ve bilgelikle hükmettiğini bili­rim!

Hamal Sindbat bu dizeleri okuyup bitirince, ayağa kalkmış ve yükünü başına koyup oradan ayrılmak istemiş; o sırada sarayın kapısı açılmış ve oradan ince yüzlü, güzel yapılı, giysileri çok hoş küçük bir köle çıkarak gelip onun elini tutmuş ve "Gel de içeri gir ve seninle konuşmak isteyen efendimi gör!" demiş. Çok korkan hamal, kendisini genç köleyi izlemekten alıkoyacak bir özür bulmaya çalışmışsa da, başarı sağlayamamış. Yükünü giriş yerindeki kapıcıya emanet ederek çocukla birlikte hanenin içine girmiş.

Hanenin içini, ağırbaşlı ve saygın kişilerle dolu şahane bir me­kân olarak görmüş; avlunun orta yerinden kendisini bir salona almışlar. Orada saygın görünüşlü ve hatırlı kişilerden oluşmuş birçok çağrılıyı fark etmiş. Ve yine her türden çiçekler, her tür­den kokular, her çeşitten reçeller, hamur işi tatlılar, badem tatlı­ları, harika meyveler, olâğanüstü miktarda kuzu kebabı ve göste­rişli yemeklerle dolu tabaklar, üzüm suyundan çekilmiş nefis iç-



Sindbat Tanrı'ya Dua Ederken

(Louis Rhead)

kilerle dolu tepsiler görmüş. Ve her biri kendisine bağışlanmış mevkiye göre sıralanmış, dizlerinde musiki araçları bulunan gü­zel esireler bulunuyormuş.

Salonun ortasında, öteki çağrılıların arasında bulunan yüz çizgi­leri güzel görünüşü çok hoş ve yüzünden ağırbaşlılık, iyilik, soyluluk ve büyüklük taşan, yılların geçmesiyle sakalları beyaz­laşmış bir kişi görmüş. Bütün bunları gören Sindbat...

Anlatısının burasında Şehrazat, sabah olduğunu görerek yavaş­ça susmuş.



Sindbat Kaderine Lanet Okurken

(H. J. Ford)

Ama İki Yüz Doksan Birinci Gece Olunca

Demiş ki:

Bütün bunları gören Sindbat, öylece kalakalmış ve kendi kendi­ne "Vallahi! Bu hane, kudretli ecinnilerin ülkesinde herhangi bir saray ya da büyük bir şahın ya da sultanın ikamet yeri olmalı!" demiş. Ve hemen nezaket ve görgünün gerektirdiği durumu ta­kınmış ve orada bulunan herkese barış dilemiş, onların durum­larına uygun dileklerde bulunmuş, elleri arasından yeri öpmüş, sonra başı önüne eğik saygıyla ve alçak gönüllülükle ayakta beklemiş.



Küçük Köle Sindbat'ı Eve Davet Ederken

(T. Dalziel)

O zaman hane sahibi, ona, yaklaşmasını ve yanlarına oturmasını söylemiş; ve çok sevimli bir edayla ona "Hoşgeldin!" dedikten sonra, tepsilerde bulunan tüm yemekler içinde en zevkli, en lez­zetli ve en güzel hazırlanmış olanlardan yemesi için ona ikram­da bulunmuş. Hamal Sindbat, davet lafı ağızdan çıkar çıkmaz bu çağrıyı onurlandırmakta gecikmemiş. Doyuncaya kadar yemek yemiş ve Tanrı'ya "Verdiğin nimetlerden ötürü sana şükürler ol­sun!" diyerek teşekkür etmiş.. Bunu izleyerek kalkıp el yıkamış ve gösterdikleri dostluktan ötürü tüm çağrılılara da şükranlarını bildirmiş.

Ve, önce yedirip içirtmeden misafiri sorgu suale boğmamak ge­rektiği hakkındaki âdete uymuş olan ev sahibi, ancak o zaman hamala "Buraya hoşgeldin, şöyle rahatça otur, keyfine bak! Gü­nün kutlu olsun! Ama, ey konuğum, bana adını ve mesleğini söyler misin!" demiş. O da "Ey efendim, bana Hamal Sindbat derler, mesleğim ücret karşılığı başım üzerinde yük taşımaktan ibarettir" diyerek yanıt vermiş. Hane sahibi gülmüş ve ona "Bil ki, ey hamal, senin adınla benimki aynı, bana da Gemici Sindbat derler!" demiş.

Sonra "Yine bil ki, ey hamal, senden buraya gelmeni rica ettiy­sem, dışarıda sırada otururken okuduğun güzel dizeleri sana tek­rarlatmak içindir!" diyerek sözünü sürdürmüş.

Bu sözleri duyunca hamal çok şaşırmış ve "Tanrı senden razı ol­sun! Bu düşüncesizce davranışımdan dolayı beni suçlama; çün­kü, çekilen acılar, uğranılan yorgunluklar ve sefalet, adama, ne­zaketsizlik, budalalık ve küstahlıktan kurtaracak başka şey öğ­retmeye olanak bırakmıyor!" demiş.

Ama Gemici Sindbat, Hamal Sindbat'a "Söylediğin dizelerden hiçbir utanç duyma ve sıkıntıya kapılmadan burada kal; çünkü bundan böyle benim kardeşimsin sen! Yalnız, şimdi bana, işitti­ğim ve beni hayran bırakan o dizeleri yeniden okumanı rica edi­yorum!" demiş.





Küçük Köle Sindbat'ı Eve Davet Ederken

(Louis Rhead)





Bunun üzerine hamal, Gemici Sindbat'ı hayran bırakan söz ko­nusu dizeleri yeniden okumuş.

Dizeler okunup bitince, Gemici Sindbat, Hamal Sindbat'a döne­rek, ona "Ey hamal, bil ki, benim de bir öyküm var; hem de pek şaşırtıcı. Yaşadığım bütün serüvenleri ve bu sarayda oturma mutluluğuna erişmeden önce başıma gelen tüm felaketleri sana anlatacağım. O zaman, ne müthiş ve ne garip çabalar, ne gibi fe­laketler ve hangi kötülük ve bahtsızlıklar pahasına yaşlılığımda içinde yaşamakta bulunduğumu gördüğün bu serveti elde ettiği­mi anlayacaksın. Çünkü, sen kuşkusuz başımdan geçen yedi ola­ğandışı geziyi bilmemektesin; bu gezilerin her birinin öylesine işitilmedik yanları vardır ki, onları sadece düşünmek bile insanı şaşkınlıkların sınırına ulaştıracak kadar hareketsiz bırakır. Ama sana ve buradaki tüm saygın çağrılılara anlatacağım her şey, kı­saca bahtın daha önce böyle alnıma yazdığından dolayı başıma gelmiştir; ve insanın alnına yazılan da sakınılması ve kaçınılma­sı olanaksız şekilde yaşanır."





Gemici Sindbat Hikayesini Anlatırken

(Edmund Dulac)





Gemici Sindbat'ın Birinci Gezisi


Sizler hepiniz bilin ki efendiler, ey çok ünlü kişiler ve sen, benim gibi adı Sindbat olan sayın hamal, kentteki kişiler ve tacirler arasında büyüklerden sayılan tacir bir babam vardı. On­da dağıtmayı âdet edindiği, akıllıca bir dağıtımla fakirlere sada­ka vermek için boyna kullandığı pek çok servet vardı. Bu yüz­den öldüğü zaman miras olarak, henüz ergenlik yaşıma ulaşma­dığım bir sırada bana, mallar, topraklar, köyler bıraktı.

Ergenlik çağıma ulaştığımda, bütün bunlar benim üzerimdeydi; ben de olağandışı yemekler yemek ve olağandışı içkiler içmek, gençlerle düşüp kalkmak, son kertede pahalı giysilerle donan­mak ve dost ve arkadaş edinmekten zevk alıyordum; ve benim her zaman yaranım oluşturacak şekilde bunun böylece sürüp gi­deceğine inanıyordum. Bu tarzda uzun bir süre yaşamımı sür­dürdüm; sonunda zenginliğimin dağılıp gittiğini, koşullarımın değiştiğini ve mallarımın elimden çıktığını görerek şaşırıp kal­dım ve aklımı başıma devşirdim. O zaman, içinde bulunduğum uyuşukluktan sıyrılıp korkunun pençesine düştüm ve bir gün yaşlandığımda yoksulluğa düşeceğim endişesiyle dondum kal­dım. Tam o sırada rahmetli babamın tekrarlamaktan hoşlandığı, dua ve barış üzerine olası efendimiz Davut oğlu Süleyman'ın şu sözleri aklıma geldi: "Üç başka şeye yeğ tutulacak üç şey vardır: Ölüm günü, doğum gününden daha üzücüdür; canlı bir köpek ölü bir arslandan daha iyidir, mezar da yoksulluğa yeğlenir."

Bu düşüncelere kapılarak o saatte ve o anda ayağa kalktım; eşya ve giysi olarak elimde ne kalmışsa toparladım; vakit geçirmeden bunları sattım; ve elimdeki mal, mülk ve toprak olarak kalan ufak tefek varlığı da açık arttırmaya çıkardım; böylece, üç bin dirhem para edindim.

Anlatısının burasında Şehrazat, sabahın belirdiğini görmüş ve yavaşça susmuş.

Ama İki Yüz Doksan İkinci Gece Olunca

Böylece, üç bin dirhem para edindim; ve hemen görmediğim, bilmediğim ülkeleri gezme fikri aklıma geldi. Çünkü şairin şu dizelerini hatırlamıştım:

Güçlükler, kazanılan zaferi daha da güzelleştirir! İn­sanoğlunun zaferi, uykusuz geçen uzun gecelerin ö­lümsüz kızıdır!

Denizin beyaz, boz ya da pembe incilerinin eşsiz hâzi­nesini bulmak isteyen kişi, bu güzel şeylere ulaşma­dan önce dalmayı bilmelidir. Çabasız zafer kazanmak isteyen, ölünceye kadar imkânsız bir umudu izleyecek­tir!

Böylece, daha fazla ertelemeden, hemen çarşıya koştum, oradan bol miktarda çeşitli mal ve her türden döküntü eşya satın aldım ve bunları hemen önceden birçok tacirin yer tuttuğu, kalkmak üzere bulunan bir gemiye taşıdım; ve içim deniz yolculuğuna ısındığı bir sırada gemi Bağdat'tan ayrıldı ve nehirden aşağı de­niz üzerindeki Basra'ya doğru yol almaya başladı.

Gemi Basra'dan açık denize doğru yelken açtı ve gece gündüz yol alarak birçok ada geçtik ve denizler aştık; ve bir kara parça­sından bir diğerine ulaştık. Her indiğimiz yerde, yeni mallar al­mak üzere elimizdeki malları satıyor, değiş tokuş yapıyor ve bü­yük kâr sağlıyorduk.

Kara görmeden günlerce yol aldıktan sonra bir gün, denizin or­tasında, üzerindeki bitkilerden cennet bahçelerinden birine ulaş­tığımızı düşündüren bir adanın belirdiğini gördük. Bunu gören geminin kaptanı, karaya çıkmak istedi; ve önce çapayı attırıp merdivenleri indirttikten sonra bizi karaya çıkardı. Hepimiz ge­miden indik; tacirler yanlarında, yenecek şeyler ve mutfak kap kaçağı da indirdiklerinden, kimileri ateş yakmaya ve çamaşır yı­kamaya girişti. Kimileri de dolaşmakla, oyalanmakla ve denizin yorgunluğunu gidermekle yetindi. Ben, yeyip içmeyi unutup do­laşmayı, bu yöreleri kaplamış bulunan bitkilerin güzelliğinden yararlanmayı yeğleyenlerdendim.

Böylece üzerimizden yorgunluğu atarak dinlenirken, birdenbire adanın tümüyle sarsıldığını ve bizi birkaç adım öteye fırlatacak şiddette salladığını duyumsadık. Ve aynı anda, geminin önünde kaptanın belirerek bize, korkulu bir ses ve ürkmüş tavırlarla "Ey yolcular, kurtarın kendinizi, acele edin! Çabuk gemiye binin! Her şeyi orada bırakın! Eşyalarınızı terk edip canınızı kurtarın! Sizi bekleyen uçurumdan kaçın! Çabuk koşun! Çünkü üzerinde bulunduğunuz ada, ada falan değil; dev bir balina! Denizin bu kesiminde eski çağlarda mekân tutmuş olduğu anlaşılıyor; öy­lesine ki, denizin kumu sayesinde üzerinde bitkiler bitmiş! Siz onu uykusundan uyandırdınız! Rahatını bozdunuz ve sırtında a­teş yakarak tedirgin ettiniz! Bakın işte kıpırdıyor! Yoksa bir da­ha dönmeksizin sizi denizin derinliğine sürükleyecek! Kurtulun! Her şeyi bırakın! Ben de hemen demir alıyorum!" diye haykır­mış.





Balina Adası

(V. Britvin)





Kaptanın bu sözlerini işitince korkan yolcular; bütün mallarını, giysilerini, kap kacaklarını orada bırakıp henüz demir almış olan gemiye koştular. Kimileri tam zamanında yetişebildi, diğerleri yetişemedi. Çünkü balina çoktan harekete geçmiş ve birkaç sıç­rayıştan sonra, sırtında bulunanların hepsini denize dökmüştü. Tekrar tekrar üzerlerine gelen dalgalar da hepsini boğmuştu.

Ben balinanın üzerinde kalıp denize dökülenler arasındaydım. Ama yüce Tanrı, beni korudu, boğulmaktan esirgedi ve elimin altına oyuk bir tahta parçası, gemideki yolcuların çamaşır yıka­malarına yarayan büyük bir gerdel göndererek kurtardı. İlkin ona tutundum, sonra tehlikenin bana verdiği güç ve canımın kıy­metini bildiğimden büyük bir çabayla üzerine çıkmakta başarı sağladım! Bunun üzerine ayaklarımı çarparak, dalgalar beni ba­zen sağa, bazen sola savururken yol almaya başladım.

Kaptana gelince, oradan kurtarabildikleriyle pupa yelken uzak­laşmakta acele etmiş; geride kalan ve canını kurtarmak için çır­pınanlarla ilgilenmemişti. Bunlar da kısa bir süre sonra can ver­mekte gecikmediler. Bense ayaklarımı kullanarak var gücümle gemiye yetişmeye çalıştım. Ama onun uzaklaşıp gittiğini gör­düm. O sırada deniz üzerinde gece olmuş; kaybolma ve terk e­dilme durumum kesinleşmişti. Böylece gecenin beni yutmasına karşı bir gün bir gece savaştım. Sonunda rüzgârın ve akıntıların sürüklemesiyle, uçurum halindeki kayalardan bitkilerin denize sarktığı ya da yukarı tırmandığı ve de denizde ıslandığı sarp bir adanın kıyılarına kadar sürüklendim. Bu dallara tutunarak, elle­rimin ve ayaklarımın yardımıyla sarp kıyının yukarılarına kadar çıkmayı başardım.

Böylece kesin bir yokoluştan kurtulunca, bedenimi yoklamayı düşündüm; onu kaplayan yara bereleri, ayaklarımın şiştiğini ve koparabildikleri etimle karınlarını doyuran balıklardan arta ka­lan bedenimdeki ısırık yerlerini gördüm. Bununla birlikte hiçbir acı duymuyordum; geçirdiğim tehlike ve yorgunluktan âdeta du­yarsız hale gelmiştim. Adanın toprağına karın üzeri bir ceset gi­bi uzandım; tam bir sersemleme içinde bayılmışım. Bu durumda ertesi güne kadar kaldım; üzerime dikine düşen güneşle uyan­dım. Ayağa kalkmak istedim; ama şişmiş ve ağrılı ayaklarım ba­na yardımı reddetti; yeniden toprağa düştüm.

Bunun üzerine, içine düştüğüm durumdan dolayı çok üzülerek, bazen ellerim ve ayaklarımla sürünerek, bazen de dizlerim üze­rinde yürüyerek ilerlemeye koyuldum ve beslenecek bir şeyler aradım. Sonunda, yöresinde meyve ağaçları bulunan, temiz ve harika bir suyu olan bir kaynakla sulanan bir düzlüğe ulaştım. Orada meyve yiyerek, su içerek birkaç gün dinlendim. Böylece ruhum yeniden canlanmakta gecikmedi ve uyuşmuş bedenim hayat bularak daha kolay hareket etmeye başladı. Tam anlamıyla olmasa da organlarımı da kolayca oynatabildim. Çünkü, yürüye­bilmek için hâlâ beni ayakta tutacak bir çift değneğe ihtiyaç du­yuyordum. Böylece, düşleyerek ve meyveler yiyerek, ağaçlar arasında ağır ağır ve bu ülkeyi hayranlıkla seyrederek tüm kud­retlerin sahibi Tanrı'nın bu eseri önünde kendimden geçerek u­zun uzun dolaştım.

Bir gün kıyıda dolaşırken, uzaktan vahşi bir hayvan ya da deniz canavarlarından bir canavar gibi gözüme çarpan bir şey gördüm. Bu şey öylesine kafamı karıştırdı ki, içimde kıpırdanan çeşitli duygulara karşın bazen ilerleyerek bazen durarak ona yaklaştım. Sonunda bunun bir kazığa bağlanmış harika bir kısrak olduğunu anladım. Kısrak o kadar güzeldi ki, daha yakından görmek için yanına yaklaşmak istedim. Ama birdenbire korkunç bir kişne­meyle beni dehşete düşürdü ve olduğum yerde kaldım; o zaman oradan en çabuk şekilde uzaklaşmaktan başka bir şey isteme­dim; ve tam o sırada, yer altından bir adam çıkarak iri adımlarla





Sindbat Gerdelin Üzerindeyken

(J. G. Pinwell)





Sindbat Gerdelin Üzerindeyken

(Louis Rhead)





bana doğru ilerleyip "Sen kimsin? Ve nereden geliyorsun? Seni buraya kadar sürükleyip getiren sebep nedir?" diye haykırdı.

Kendisine "Efendim, bil ki ben garip bir kimseyim; bir geminin üzerindeyken diğer yolcularla birlikte boğulmak üzereydim. A­ma Tanrı bana bir tahta gerdel lütfetti de tutundum ve dalgaların beni bu kıyılara atmasıyla karaya çıktım!" diye yanıt verdim.

Benim bu sözlerimi işitince, adam benim elimden tuttu "Beni izle!" dedi. Ben de onu izledim. O zaman beni bir yeraltı mağa­rasına götürdü; ve beni büyük bir salona sokarak onur mevkiine oturttu ve yenecek bazı şeyler getirdi; çünkü açtım. Doyuncaya kadar yemek yedim ve yeterince doyunca ruhum yatıştı. Bunun üzerine bana geçirdiğim serüven üzerine sorular sordu; ben de ona başından sonuna kadar bu serüveni anlattım; duyduklarına inanmazcasına şaşırdı. Sonra ekledim: "Tanrı seni korusun efen­dim, sana sormak istediğim şey için beni ayıplama! Ben sana se­rüvenimle ilgili gerçeği anlattım; şimdi de ben senden, senin kim olduğun ve bu yeraltı salonunda oturmanın nedenini ve de­niz kıyısında tek başına olan bu kısrağa bağlılığını öğrenmek ar­zusundayım!"

Bana "Bil ki bu adada çeşitli yerlerde bulunan kişileriz biz...

Anlatısının burasında Şehrazat, sabahın belirdiğini görerek ya­vaşça susmuş.

Ama İki Yüz Doksan Üçüncü Gece Olunca

Demiş ki:





Sindbat Kıyıya Tırmanırken

(George Fyler)





"Bil ki bu adada, çeşitli yerlerde bulunarak Şah Mihrican'ın atla­rına bakmakla görevli kişileriz biz. Her ay, yeni ay belirdiğinde, her birimiz buraya henüz el sürülmemiş cins bir at getiririz ve onu sahilde bir yerlere bağlarız. Kendimiz de mağarada gizleni­riz. O sırada dişinin kokusunu alan deniz aygırlarından bir aygır sudan çıkar; sağına soluna bakınarak kimseyi görmeyince kısra­ğın üzerine biner ve onunla çiftleşir. Sonra kısrakla işini bitirin­ce, sırtından iner ve onu birlikte götürmek ister. Ama, kısrak ka­zığa bağlı olduğundan onu izleyemez; bunu gören aygır yüksek sesle kişner ve başına ve ayaklarına çifteler atmaya başlar; ve gittikçe daha yüksek sesle kişner. O zaman biz, onu işitir ve kıs­rakla işinin bittiğini anlayarak her yandan birden fırlayıp dışarı çıkarız; büyük feryatlar kopararak aygırı ürkütür ve onu denize geri dönmeye zorlarız! Kısrağa gelince, gebe kalır ve tüm yer­yüzünde eşi bulunmaz ve bir hâzineye bedel dişi ya da erkek bir tay doğurur; ve işte tam bugün deniz aygırının geleceği gündür. Ve ben, sana, bir kez bu iş bitince, Şahımız Mihrican ile seni ta­nıştıracağıma ve de ülkeyi tanıtacağıma söz veririm. Seni, bana rastlattığı için Tanrı'ya şükürler olsun! Çünkü, ben olmasaydım, asla yakınlarını ve ülkeni göremeden ve senin ne olduğunu kim­seler asla bilmeksizin bu ıssız yerde kederden ölür giderdin!" dedi.

Bu sözleri duyunca, at bakıcısına çok teşekkür ettim; ve onunla konuşmayı sürdürdüm. Tam o sırada deniz aygırı sudan çıktı, kısrağın üzerine bindi ve onunla çiftleşti. Bitirilecek şeyi bitirin­ce kısrağın üzerinden indi ve onu götürmek istedi; ama kazığı yerinden sökemediğinden çifte atmaya ve kişnemeye başladı. Ama kısrağın bakıcısı mağaradan dışarı fırladı; haykırarak arka­daşlarını çağırdı; ve hepsi birden ellerinde palaları, mızrakları ve kalkanlarıyla deniz aygırının üzerine atıldılar; o da korkuya ka­pılarak kısrağı bıraktı ve bir manda gibi denize daldı ve suların içinde kayboldu.

Bu sözleri duyunca, at bakıcısına çok teşekkür ettim; ve onunla konuşmayı sürdürdüm. Tam o sırada deniz aygırı sudan çıktı, kısrağın üzerine bindi ve onunla çiftleşti. Bitirilecek şeyi bitirin­ce kısrağın üzerinden indi ve onu götürmek istedi; ama kazığı yerinden sökemediğinden çifte atmaya ve kişnemeye başladı. Ama kısrağın bakıcısı mağaradan dışarı fırladı; haykırarak arka­daşlarını çağırdı; ve hepsi birden ellerinde palaları, mızrakları ve kalkanlarıyla deniz aygırının üzerine atıldılar; o da korkuya ka­pılarak kısrağı bıraktı ve bir manda gibi denize daldı ve suların içinde kayboldu.

Bunun üzerine tüm öteki at bakıcıları, her biri kendi kısrağıyla benim yöremde toplandılar ve bana binlerce incelik gösterdiler; yiyecek daha başka şeyler de sunup benimle birlikte yedikten sonra, bana güzel bir binek atı verdiler; ve ilk at bakıcısının çağ­rısı üzerine efendileri Şah'ın yanına gitmek üzere kendilerine eş­lik etmemi istediler. Ben de hemen kabul ettim; ve hep birlikte yola çıktık.

Kente ulaştığımızda, yoldaşlarım bana sarayın önünde bekleme­mi söylediler ve Şah'ın huzuruna çıkarak benden, başıma gelen­lerden söz ettiler. Bundan sonra, beni saraya götürdüler; bana verilen izne uyarak taht salonuna girdim ve Şah Mihrican'ın ö­nünde saygı duruşunda bulundum; ve kendisine barış diledim. Şah dileğime barış dilekleriyle yanıt verdi; "Hoş geldin!" diye­rek serüvenimi bir kez de benim ağzımdan duymak istedi. He­men itaat ettim; hiçbir ayrıntıyı atlamadan başıma gelenleri an­lattım.



Bu öyküyü duyunca, Şah Mihrican, çok şaştı ve bana "Oğlum, demek ki, uzun bir ömür yaşamak alnında yazılıymış; yoksa hiç kuşkusuz oracıkta bunca felaket ve yıkıma dayanamayıp ölür­dün. Seni kurtaran Tanrı'ya şükürler olsun!" dedi. Bunu izleye­rek iyi dileklerle dolu daha birçok söz ettikten sonra, o günden başlayarak beni yanında alıkoyarak hakkımda iyi niyetinin bir kanıtı olarak ve de denizcilik konusundaki bilgime güvenerek beni, hemen orada, adasının liman ve rıhtımlarının yöneticisi ve bütün gemilerin geliş gidişlerini düzenleyen yetkili kişi yaptı.

Yeni görevlerim beni her gün saraya uğrayıp Şah'a iyi dilekleri­mi sunmaktan alıkoymuyordu; zamanla Şah bana öylesine alıştı ki, beni tüm yakınlarına yeğledi. Bunu sayısız armağan ve şaşır­tıcı bağışlarda bulunarak ve hemen her gün tekrarlayarak kanıt­ladı. Ve ben onun üzerinde öyle bir etki bıraktım ki, devletle il­gili tüm dilekçeler ve halkın hayrına olacak tüm işler benim ara­cılığımla işleme konulur ve yerine getirilir oldu.

Ama bütün bu özen, bana bir türlü ülkemi ve beslediğim bir gün oraya dönme ümidimi unutturamıyordu. Bundan dolayı adaya gelen tüm yolculara ve denizcilere sorular sormaktan geri dur­muyor ve onlardan Bağdat'ı görüp görmediklerini ve Bağdat'ın nerede bulunduğunu bilip bilmediklerini öğrenmek istiyordum. Ama bu konuda hiç kimse bu soruları yanıtlayamıyordu; hemen hepsi bana bu kentten söz edildiğini duymadıklarını, nerede ol­duğunu da bilmediklerini söylüyorlardı. Kendimi yabancı bir ül­kede mahkûm gibi görmekten dolayı kederim günden güne artı­yor ve kentimin varlığından bile kuşku duyan ve oraya nasıl gi­dileceğini bilmeyen kimseleri görmekten doğan şaşkınlığım son sınırına ulaşıyordu.

Bu adada oturduğum sürede, şu anlatacaklarım, binlercesinden bazıları olan pek çok şaşırtıcı şey gördüm:

Her zamanki gibi bir gün Şah Mihrican'ın huzurunda iken Hin­distan'dan gelen birkaç kişiyle tanıştım; selam verip aldıktan sonra sorularıma yanıt verdiler ve bana ülkeleri olan Hindis­tan'da çok çeşitli sınıftan insan bulunduğunu; bunlardan başlıca ikisinin soylu ve dürüst kişilerden oluşan ve asla haksızlık ve suçlu eylemlerde bulunmamış olan Kşatriya'lar; asla şarap içme­yen, neşenin dostu olan ve tavırlarındaki incelikle seçkinleşen, atlara, görkemliliğe ve güzelliğe düşkün Brahmanlar olduğunu anlattılar. Yine bu bilgin Hintliler bana aslında başlıca kastların yetmiş iki alt kasta bölündüğünü ve bunların hiçbirinin diğerle­riyle ilişkisi bulunmadığını anlattılar. Bu beni şaşkınlığın sınırla­rına dek şaşırttı.

Bu arada, Şah Mihrican'a ait bu­lunan ve adı Kaabil olan bir baş­ka adayı da ziyaret etme fırsatını buldum. Orada bütün gece davul ve dümbelek sesleri duyuluyor­du. Bura halkının mantıksal dü­şünceye ve güzel fikirlere sahip olduğunu gördüm. Zaten, onların bu konudaki şöhretleri gezginler ve gemiciler tarafından da bilini­yordu. Bir gün yüz arış boyunda bir balık, başka günlerde de yüzü baykuşa benzeyen başka balıklar gördüm.

Gerçekte, efendilerim, başkaca olağandışı daha birçok şey de gördüm; ve harika olaylara tanık oldum; ama anlatması beni konudan uzaklaştırır. Sadece, bu a­dada birçok şeyler öğrenmek ve değiş tokuştan ve alış verişten epeyce zenginleşmek için gerekli bir süre daha kaldığımı ek­lemem yetecektir sanırım.

Günün birinde, âdetim gereği ve işimin icabı olarak her zamanki gibi koltuk değneğime dayanmış, deniz kıyısında bulunuyor­dum; rıhtıma içi tacirle dolu büyük bir geminin girdiğini gör­düm. Geminin sağlam şekilde demir attığını işittim ve merdiven indirdiğini gördüm; merdiveni tırmanıp geminin bordasına çık­tım; ve gidip yükünü kayda geçirmek üzere kaptanını buldum. Benim gözümün önünde tayfalar bütün yükü indirdiler; elimden geldiğince doğru saptamalarda bulundum; ve işleri bitirince, kaptana "Geminde bunlardan başka şeyler var mı?" diye sor­dum. Bana "Efendim, geminin orta ambarında biraz daha yük var, ama orada depo edilmiş olarak duruyor; çünkü sahibi, gezi­deyken bizimle birlikteydi; ama denizde yüzerken boğuldu; şim­di onun buradaki mallarını satmak ve bedelini rahmetlinin barış kenti Bağdat'taki ailesine götürmek istiyoruz!" dedi. Bunu du­yunca, heyecanın son sınırına ulaşırcasına heyecanlandım ve "Bu tacirin adı ne, kaptan?" diye sordum. Bana "Gemici Sind­bat!" diye yanıt verdi! Bu sözler üzerine, kaptana daha dikkatle baktım ve onun bizi balinanın sırtında terk etmek zorunda kalan gemi kaptanı olduğunu anladım. O zaman olanca sesimle "Ge­mici Sindbat benim!" diye haykırdım.

Sonra da "Balina sırtında yakılan ateş dolayısıyla harekete ge­çince, orada kalıp gemiye yetişemeyenler ve boğulanlar arasında ben de vardım. Ama elime geçen, tacirlerin çamaşır yıkamak için kullandıkları tahta bir gerdel sayesinde kurtuldum. Gerçek­ten, bu gerdelin üstüne binerek ve ayaklarımı kürek gibi kulla­narak bunu başardım. Ve Yüce Düzenleyici'nin izniyle olacak o­lan oldu!" diyerek sözümü sürdürdüm. Ve kaptana kendimi nasıl kurtarabildiğimi ve birçok çelişkili durumdan sonra Şah Mihri­can'ın nezdinde deniz görevlisi olarak nasıl yüksek mevkilere u­laştığımı anlattım.

Kaptan benim sözlerimi işitince "Yüce Tanrı'dan başka başvuru­lacak üstün kudretli varlık yoktur!" diye haykırdı...

Anlatısının burasında Şehrazat, sabah olduğunu görerek yavaş­ça susmuş.

Ama İki Yüz Doksan Dördüncü Gece Olunca

Demiş ki:

"Yüce Tanrı'dan başka başvurulacak üstün kudretli varlık yok­tur! Bu Alemin hiçbir yaratığında ne vicdan ne de dürüstlük gör­düm! Sen nasıl oluyor da, ey düzenbaz yönetici, gözümüzün ö­nünde tüm tacirlerle birlikte Sindbat'ın boğulduğunu gördüğü­müz halde, denizci Sindbat olduğunu ileri sürebiliyorsun! Böyle sıkılmadan yalan söylemen ne kadar utanç verici!" diye haykır­mış.

Bunu duyunca "Kuşkusuz, ey kaptan, yalan hilenin silahıdır! Oysa beni dinlersen, sana boğulmuş sandığınız Sindbat olduğu­mun kanıtlarını veririm!" diye yanıt verdim. Ve kaptana, bu be­lalı gezi sırasında başıma gelen ve yalnız kendimin bilebileceği çeşitli olayları anlattım. O zaman kaptan benim kimliğimden ar­tık kuşku duymadı ve yolcu tacirleri çağırdı; hepsi benim kurtu­luşumdan dolayı kutlamalarda bulundular ve bana "Vallahi! Se­nin oradan kurtulacağına hiç ihtimal vermiyorduk! Ama Tanrı sana âdeta ikinci bir yaşam bağışlamış!" dediler.

Bunu izleyerek, kaptan mallarımı bana iade etmekte ivedi dav­randı; ben de üzerinde adım ve damgam bulunan mallarımda hiçbir eksik olmadığını gördükten sonra, onları çarşıya taşıttım.

Bir kez çarşıya gidince, balyaları açtım ve mallarımın büyük bir kısmını bire karşı yüz kârla sattım; bazı değerli eşyayı da elimde tutmaya özen göstererek bunları götürüp Şah Mihrican'a arma­ğan ettim.

Kendisine, yitirdiğim geminin ve kaptanın geldiğini bildirdiğim Şah, bu beklenmedik rastlantıya çok şaşırdı; ve beni çok sevdi­ğinden, cömertlikte benden geri kalmak istemeyerek, o da kendi bakımından, beni zenginleştirmekte katkısı olan armağanlar ver­di. Böylece bütün bunları satarak hatırı sayılır bir servete sahip oldum.

Bu işler bitince gidip Şah Mihrican'dan izin aldım ve ona tüm cömertlikleri ve koruyuculuğu için teşekkür ettim. Bana doku­naklı sözler söyleyerek istediğim izni verdi; ve yanından ayrılır­ken, bana yeniden göz kamaştırıcı armağanlar ve değerli şeyler verdi; ama artık bunları elden çıkarmaya gönlüm elvermedi; ve işte onları salonun şu tarafında görüyorsunuz! Ey saygıdeğer ko­nuklarım! Yanımda ayrıca, yük olarak, burada kokusunu duydu­ğunuz kokular ve o uzak adanın ürünü olan sarısabır, kâfur, gün­lük ve sandal ağacı getirdim.

Çabucak gemiye bindim; ve gemi de Allah'ın izniyle hemen yel­ken açtı. Günlerce ve gecelerce süren bu seferi bahtın yardımı ve talihin yüzümüze gülmesiyle tamamladık. Sonunda bir sabah sağ salim Basra'ya ulaştık; burada pek az bir vakit geçirerek he­men nehir yolunu izleyip en sonunda içimiz sevinç dolu, ülke­me, barış kenti Bağdat'a girdik. Böylece, zenginlikle donanmış, ellerim bağışta bulunmaya hazır, mahalleme ulaştım ve evime girdim; orada ailemi ve dostlarımı, hepsini sağlık içinde gör­düm. Ve çabucak, babamın ölümünde sahip olduğumdan daha fazlasını, iki cinsten olmak üzere büyük miktarda köleler, mem­luklar1 ve cariyeler satın aldım.

Bu yeni yaşamımda, geçirmiş olduğum değişik ve kararsız ya­şantıyı, uğradığım tehlikeleri ve çektiğim acıları, sürgündeki ke­derli günleri ve gezinin verdiği dertleri ve yorgunlukları unut­tum. Yöremde birçok candan dost vardı; ben de, uzun bir süre, hoşlukla dolu, zevkle dolu ve kaygı ve tedirginliklerden uzak, tüm ruhumla sevdiğim şeylerden keyif duyarak, harika yemekle­ri yiyerek ve değerli içkileri içerek bir yaşam sürdürdüm.

İşte birinci gezim böyle oldu!

Ama, yarın Tanrı izin verirse, ey çağrılılarım, size giriştiğim ye­di geziden, ilkinden de şaşırtıcı olan ikincisini anlatacağım! de­miş. Ve Gemici Sindbat, Hamal Sindbat'a dönerek, onu birlikte yemek yemek üzere yanına almış. Sonra, kendisine pek çok ilgi gösterip incelikle davrandıktan sonra, ona, ayrılmadan önce bin altın vermiş ve "Nazik tavırlarınla benim için bir sevinç kaynağı ve ince davranışlarınla bir zevk olacaksın!" diyerek ertesi gün de gelmesini istemiş. Hamal Sindbat "Başım üstüne, gözüm üs­tüne! Evinden mutluluk eksilmesin, efendim!" diyerek yanıt ver­miş.

Bunun üzerine, yeniden teşekkür ettikten ve kendisine verilen armağanları yanına aldıktan sonra oradan ayrılmış ve evine dö­nerek bütün gece hayranlığın sınırında hayran kalarak işittikleri ve gördüklerini düşünmüş. Ve ertesi gün sabah olur olmaz, Ge­mici Sindbat'ın evine ulaşmak için acele etmiş...

Anlatısının burasında Şehrazat, sabah olduğunu görerek yavaş­ça susmuş.

Ama İki Yüz Doksan Beşinci Gece Olunca

Demiş ki:

... Gemici Sindbat'ın evine ulaşmak için acele etmiş; o da kendi­sini sevecen bir ilgiyle ve "Burada candan bir dostluk bulacak­sın! Ve ferahlık kârın olacak!" diyerek karşılamış. Hamal onun elini öpmek istemişse de, Sindbat buna razı olmamış; o da ken­disine "Tanrı günlerini ağartsın ve iyiliklerini pekiştirsin!" de­miş. Zaten eski çağrılıları da gelmiş bulunduğundan, serilen sof­ra bezinin yöresinde toplanmaya başlamışlar ve kuzu kebapları, içine fıstık, üzüm ve cevizle yapılmış pilav doldurulmuş kızar­mış tavuklar yemişler! Yenilmiş, içilmiş, eğlenilmiş ve çalgıcı­ların usta parmakları altında coşan sazlar ve söylenen şarkılarla ruhlara ferahlık gelmiş.

Bütün bunlar bittikten sonra, Sindbat, sessiz çağrılıların ortasın­da şunları anlatmış:



* * *



1 Memluk: Kölemenlerden olan kimse.





Gemici Sindbat'ın İkinci Gezisi


Gerçekten çok zevkli bir yaşam sürmekte iken, günlerden bir gün başka ülkelere doğru geziye çıkma arzusu yeniden i­çimde uyandı; ve ruhumda gidip dolaşmak, değişik ülkeler ve a­dalar görerek eğlenmek ve bilinmeyen şeyleri merakla seyret­mek, bu arada çeşitli ülkelerde mal satmak ve almaktan da geri durmamak hevesi dolup taştı.

Bu tasarım üzerinde ısrarla durdum ve hemen uygulamaya ko­yuldum. Çarşıya gidip oldukça büyük para harcayarak yapmak istediğim ticaretle ilgili mallar satın aldım; bunları balya haline getirip nehir kenarına taşıttım; orada iyi cinsten yelkenlerle do­nanmış; içi tayfa dolu ve diğer her türden donatımla güçlendiril­miş güzel ve yeni bir gemi görmekte gecikmedim. Geminin gö­rünüşü bana güven verdi ve tanıdığım ve kendileriyle yola çık­maktan mutluluk duyacağım birçok tacirin yaptığı gibi hemen mallarımı içine taşıttım.

Aynı gün yola çıktık; ve harika bir deniz yolculuğu yaptık. Ada­dan adaya, denizden denize gece gündüz yol aldık ve indiğimiz her limanda yörenin tacirleriyle ilişki kurarak mal satıp yeniden mal edindik ve yarar sağlayan değiş tokuşlar yaptık. Ve böylece deniz yolculuğunu sürdürdük; ve talihin güdümünde, üzeri güzel ağaçlarla örtülü, çiçekten yana zengin, meyveleri bol, kuş ötüş­lerinin yer aldığı, saf suların aktığı, ama üzerinde hiçbir ev ve hiçbir canlının bulunmadığı çok güzel bir adaya ulaştık.

Kaptan, bizim arzularımıza uyarak karaya yakın bir yerde demir atıp birkaç saat geçirmemizi sağladı. Hemen karaya çıktık ve kuşların barındığı ağaçların gölgesindeki çimenlerde güzel ha­vayı solumaya başladık. Ben, yanıma yenecek bir şeyler alarak, sık yapraklarından güneşin sızmadığı ağaçların gölgesinde, duru suları olan bir kaynağın yakınına oturdum. Bir şeyler yiyerek ve bu tadına doyum olmaz sudan içerek büyük bir zevk duydum. Hemen yanıbaşımda, belli belirsiz bir rüzgâr, sanki hafif seslerle dolu bir ninni söylüyor; insanı tam bir dinlenmeye çağırıyordu. Ben de çimenlere uzanarak o taptaze çevrenin ve mis kokulu ha­vanın ortasında kendimi uykuya terk ettim.

Uyandığımda, yolculardan hiçbirini göremedim; benim yoklu­ğumu kimseler fark edemeden, gemi ayrılıp gitmişti. Dönüp sa­ğıma soluma bakındım; kendimden başka adada hiç kimseyi gö­remedim. Uzakta, deniz üzerinde, yelken açmış olan gemi uzak­laşıyor ve gözden kayboluyordu. O zaman, eşi bulunmaz, aşıl­ması olanaksız bir şaşkınlığa kapıldım; acı ve kederden karaci­ğerimin üzerindeki safra kesemin patlamak üzere olduğunu du­yumsadım. Bütün mal varlığımı ve eşyamı gemi üzerinde bırak­mış olan ben, bu ıssız adada ne yapacaktım? Bu kederli dü­şüncelere kapılarak "Senin için bütün ümitler sönmüştür Gemici Sindbat! İlk seferinde mutlu bir talihin yarattığı koşullarla yaka­nı sıyırdınsa da, her zaman aynı şeyin olacağını sanma ve atasö­zü, 'İkinci kez düşen testi kırılır?' demiştir!" diye haykırdım.

Sonra oturup ağlamaya, inlemeye başladım; daha sonra da kor­kunç feryatlar kopardım; çünkü umutsuzluk yüreğimde iyice kök salmıştı. Bunu duyumsayınca ellerimle yüzümü dövdüm ve de "Ey sefil, senin yeniden geziye çıkman nene gerekti? Bağ­dat'ta zevk içinde yaşayamıyor muydun? Yiyeceğin nefis ye­mekler, içeceğin harika içkiler ve donandığın güzel giysilerin yok muydu? Mutluluğunun nesi eksikti? Birinci yolculuğun sa­na istediğin verimliliği sağlamamış mıydı?" diyerek haykırdım. Bunun üzerine yere yüzükoyun kapanıp öleceğime inanarak ağ­ladım ve "Hepimiz Tanrı'nın kullarıyız ve sonunda elbet ona dö­neceğiz" dedim. O gün neredeyse çıldıracaktım.



Sindbat Uzaklaşan Gemiye Bakarken

(S. J. Groves)

Ama sonunda tüm üzüntülerimin nafile olduğunu anladım ve gecikmiş pişmanlıklardan sıyrılıp kendimi bahtıma terk ettim. Ayağa kalktım; birkaç dakika öylece maksatsız durduktan sonra vahşi bir hayvanla ya da bilinmeyen bir düşmanla karşılaşma korkusuna kapıldım; sağa sola daha iyi bakabileceğim yüksek bir ağaca tırmandım; ama gök, toprak, deniz, ağaçlar, kuşlar, kumlar ve kayalardan başka bir şey göremedim. Bununla bir­likte, ufakta bir noktayı daha da dikkatle incelediğimde, beyaz renkli dev gibi bir hayalet gördüğüme inandım. Bunun üzerine, merak ederek, ağaçtan indim; ama yeniden korkuya kapılarak o yöne doğru ağır ağır ve çok büyük bir ihtiyatla ilerlemeye başla­dım. Bu beyazlığa oldukça yaklaştığımda, bunun, göz kamaştı­ran bir beyazlıkta altı geniş, boyu yüksek, büyük bir kümbet ol­duğunu keşfettim. Daha da yaklaştım ve yöresini dolaştım; ama epeyce araştırdımsa da, hiçbir giriş kapısı bulamadım. O zaman bunun üstüne çıkmaya karar verdim; ama öylesine kaygan ve parlaktı ki, tırmanmak için gerekli beceriyi ve kıvraklığı göste­remedim. Bunun üzerine sadece onu ölçmekle yetindim: kum ü­zerindeki ayak izlerim arasındaki mesafeyi ölçü tutarak, adımla­rımı sayarak kümbetin yöresini dolaştım; ve böylece çevresinin uzunluğunun yüz elli adımdan az olmadığını anladım.

Bu kümbete giriş ya da çıkış sağlayan bir kapı bulmak için ne yapmak gerektiğini düşünürken, birdenbire güneşin gözden kay­bolduğunu ve gündüzün yerini karanlık bir geceye terk etmekte olduğunu fark ettim. Her ne kadar yaz günü pek ihtimali yoksa da ilkin iri kara bir bulut geçiyor sandım; ve beni şaşırtan bu bu­lutu görmek üzere başımı yukarı kaldırdım; şaşılası genişlikteki kanatlarıyla güneşi örterek ve böylece adayı karanlığa boğarak uçan bir kuş olduğunu gördüm.

Bunu anlayınca şaşkınlığım son sınırına ulaştı; ve gençliğimde gezginlerin ve gemicilerin şaşılası irilikte "rıh" adını verdikleri bir kuştan söz ettiklerini hatırladım: Bu kuş uzak bir adada yaşı­yor ve pençeleri bir fili havalandıracak kadar güçlü bulunuyor­muş. O zaman bu gördüğüm kuşun, rıh olabileceği kanısına var­dım ve dibinde bulunduğum kümbetin bu rıhın yumurtalarından biri olduğuna iman ettim. Ama ben tam bu fikre ulaştığım sırada kuş, onu örtmek üzere, yumurtanın üstünde tünemiş bulunuyor­du. Gerçekten, geniş kanatlarını yumurtanın üzerine gerdi; ve iki





Sindbat Ağacın Tepesinde Etrafı Gözetlerken

(Harry G. Theaker)





yandan ayaklarını yere değdirdi; ve öylece uyudu! Sonsuza dek uyumayan Tanrı'ya şükürler olsun.

Bunu anlayınca şaşkınlığım son sınırına ulaştı; ve gençliğimde gezginlerin ve gemicilerin şaşılası irilikte "rıh" adını verdikleri bir kuştan söz ettiklerini hatırladım: Bu kuş uzak bir adada yaşı­yor ve pençeleri bir fili havalandıracak kadar güçlü bulunuyor­muş. O zaman bu gördüğüm kuşun, rıh olabileceği kanısına var­dım ve dibinde bulunduğum kümbetin bu rıhın yumurtalarından biri olduğuna iman ettim. Ama ben tam bu fikre ulaştığım sırada kuş, onu örtmek üzere, yumurtanın üstünde tünemiş bulunuyor­du. Gerçekten, geniş kanatlarını yumurtanın üzerine gerdi; ve iki yandan ayaklarını yere değdirdi; ve öylece uyudu! Sonsuza dek uyumayan Tanrı'ya şükürler olsun.



Sindbat Dev Yumurtanın Yanındayken

(Sober)

O zaman yüzükoyun yatarak yere yapışmış olan ve de gözüme ağaç gövdesinden de iri görünen ayaklarından birinin hemen ya­kınında bulunan ben, hemen ayağa fırladım ve sarığımı çöze­rek...

Anlatısının burasında Şehrazat, sabahın belirdiğini görerek ya­vaşça susmuş.

Ama İki Yüz Doksan Altıncı Gece Olunca

Demiş ki:

... Hemen ayağa fırladım ve sarığımı çözerek ikiye katladım ve kalın bir ipliğe dönüşecek şekilde kıvırdım ve onu bedenime iyi­ce sardım ve iki ucunu kuşun pençesine iyice bağladım ve kolay çözülmeyecek şekilde düğümledim. Çünkü içimden "Bu iri kuş sonunda nasıl olsa uçacak! Beni de alıp bir yerlere götürür, ora­da insanoğullarına rastlayabilirim. Her durumda, gideceğim yer, tek yaşayanı ben olduğum bu ıssız adada kalmaktan yeğdir!" di­ye düşünüyordum.

Hareket etmeme karşın, kuş, sanki önemsiz bir sinekmişim ya da dolaşmakta olan kendi halinde bir karıncaymışım gibi benim varlığımı fark etmemişti.

O durumda bütün geceyi uyur kalır da kuş beni de birlikte götür­meden havalanır korkusuyla uyumadan geçirdim. Ama gün do­ğuncaya kadar kuş hiç uyanmadı. Ve ancak o zaman uyanıp yu­murtanın üzerinden kalktı; korkunç bir çığlık kopardı ve beni de birlikte götürerek uçtu. Uçup uçup öylesine yükseklere çıktı ki, göğün kubbesine eriştiğimi sandım; sonra öylesine bir hızla aşa­ğıya doğru inmeye başladı ki, artık kendi ağırlığımı duymaz ol-





Sindbat Sarığını Dev Kuşun Ayağına Bağlarken

(J. G. Pinwell)





dum; ve benimle birlikte yere kondu. O zaman, kendimi bağla­rımdan kurtarmaya zaman bulamadan yeniden havalanır düşün­cesiyle müthiş bir korkuya kapılarak, daha fazla beklemeden, çabucak sarığı çözmeye koyuldum. Herhangi bir güçlükle karşı­laşmadan bağlardan kurtuldum ve silkinip giysilerimi üzerime çektikten sonra, canlı canlı koşarak kuşun erişemeyeceği bir ye­re ulaştım; zaten kuş da o sırada yeniden havalandı. Bu kez pen­çesine görülmedik uzunlukta ve iğrenç görünüşlü bir yılandan başka şey olamayan siyah iri bir nesne takmıştı. Uçarak denize doğru yol alıp hemen gözden kayboldu.

Ben, başıma gelenden son kerte şaşırmış, yöreme bakındım; ve orada korkudan çivilenmiş gibi kalakaldım. Gerçekte, kendimi tüm yanları yüksek kayalarla çevrilmiş geniş ve derin bir vadide buldum. Bu kez kayalar öylesine yüksekti ki, gözümle ölçmek için başımı yukarıya kaldırınca sarığım başımdan kayıp sırtıma da çarpıp yere düştü; ve de bu kayalar o denli sarptı ki, yukarı tırmanmak imkânsızdı; bu bakımdan her türlü girişimin yararsız olduğunu anladım.

Bunu anlayınca da, üzüntüm ve umutsuzluğum sonsuz oldu; ve "Ah! Benim için o ıssız adadan hiç ayrılmamak ne kadar iyi ola­cakmış; orası, yenecek içecek hiçbir şey bulunmayan bu ıssız ve kuru tenhalığa bin kez yeğ tutulurdu. Burada, aralarında açlık­tan, susuzluktan öleceğim korkunç çıplak kayalardan başka bir şey yok. Vay başıma gelenler! Yüce Tanrı'dan başka sığınacak bir güç yoktur! Her defasında bir felaketten, ancak daha kötü ve daha kesin bir başkasına düşmek için kurtuluyorum!" diye hay­kırdım.

Oturduğum yerden kalkıp biraz yöreyi tanımak için vadiye yü­rümeye başladım; ve her yanın elmas taşlarla dolu olduğunu gördüm. Bastığım her yer kayalardan kopmuş ve bazı yerlerde





Sindbat Dev Kuş Tarafından Taşınırken

(H. J. Ford)





insan boyunda yığın oluşturmuş irili ufaklı elmaslarla kaplan­mıştı. Tam ilgiyle bunlara bakmaya başladığım bir sırada, daha önce başıma gelen tüm felaketleri aşan korkunçlukta bir görün­tüyle karşılaştım; ve korkudan donup kaldım. Elmas kayaların ortasında, bu hâzinenin bekçileri olan, hurma ağaçlarından daha iri ve daha büyük ve her biri kuşkusuz rahatça bir fili yutacak güçte sayısız kara yılanın oynaştığını gördüm. O anda, yuvala­rına çekilmeye başlamışlardı. Çünkü gündüzün düşmanları rıhın pençesine düşüp havalanmaktan kurtulmak için saklanıyorlar; ancak geceleri dolaşıyorlardı.

Ben de, sonsuz bir tedbirle, nereye basacağımı düşünerek ve kendi kendime "İşte, ey Sindbat, bahtın yüceliğini kötüye kul­lanıp doyumsuz ve her zaman açgözlü oluşunun karşılığında ne kazandığını görüyorsun!" diyerek oradan uzaklaşmaya çalıştım; ve bunca korkunun pençesinde, amaçsız, bana daha korunaklı görünen bazı yerlerde arada bir dinlenerek, gece oluncaya kadar elmas vadisi boyunca dolaştım, durdum.

Bütün bu zaman süresince yeyip içmeyi tümüyle unutmuştum. Kendimi bu kötü durumdan kurtarmak ve canımı yılanlardan e­sirgemenin yollarını bulmaktan başka bir şey düşünmüyordum. Sonunda kuşun beni ilk indirdiği yere çok yakın bir mevkide, gi­riş yeri çok dar, ama yine de benim girmeme yetecek genişlikte bir mağara buldum. İlerleyip içeri girdim; giriş yerini de oraya kadar sürüklemekte başarı sağladığım bir kayayla kapattım. Böylece kendimi emniyete alınca, içeriye doğru ilerledim ve sa­bahı beklerken rahat rahat uyuyabileceğim bir yer aramaya ko­yuldum. Kendi kendime "Yarın gün doğar doğmaz, bahtın bana ne sakladığını görmek için buradan çıkarım!" diye düşünüyor­dum.





Sindbat Elmas Vadisindeyken

(Maxfield Parrish)





Bu düşüncelerle yatıp uzanmak isterken, ilkin büyük kara bir kaya sandığım bir köşedeki şeklin, yumurtaları üzerinde kuluçka yatan korkunç bir yılan olduğunu anladım. Bunu anlayınca etim, görüntünün dehşetiyle ürperdi ve cildim kuru bir yaprak gibi kıvrıldı ve olanca varlığıyla titredi; kendimden geçerek yere düştüm, orada sabaha kadar öylece kalmışım. Sabahleyin yılan tarafından yutulmadığımı anlayınca, mağaranın çıkış yerine ka­dar sürüklendim ve kendimde kayayı çekerek dışarı atacak gücü bulabildim. Uyku ve gıda noksanlığı kadar ardı kesilmeyen deh­şet yüzünden, ayakları üzerinde tutunamayan bir sarhoş gibiy­dim.

Yöreme bakındım ve ansızın burnumun doğrultusunda birkaç adım ilerde toprağa büyük bir gürültüyle düşen kocaman bir et parçası gördüm. İlkin şaşıp kaldım ve ansızın sıçradım; sonra başıma böylesine bir şey atanın kim olduğunu anlamak üzere yukarıya baktım; ama hiç kimseyi göremedim. O zaman, daha önce gezgin tacirlerin ağzından işittiğim bir öyküyü hatırladım: Elmas arayıcıları bu ulaşılmaz vadiye inemediklerinden, burada­ki değerli taşları ele geçirmek için garip bir yola başvururlarmış. Koyunları kesip dört parçaya ayırırlar ve bunları elmas yığın­larının üzerine atarak bunların ete saplanmalarını sağlarlarmış. O sırada rıhlar ve iri kartallar gelerek bunların üzerine konar ve yukarıdaki kayalarda kurulu yuvalarına taşıyıp yavrularını bes­lemek üzere pençelerine geçirirlermiş. Bunun üzerine elmas ara­yıcıları kuşun üzerine atılarak, ellerini kollarını sallayarak, bağı­rıp çağırarak onu ürkütür ve pençesindeki et parçasını atmak zo­runda bırakırlarmış. Bunu izleyerek etin başına üşüşürler ve ona bulaşmış olan elmasları toplarlarmış.

Birdenbire aklıma aynı yolu izleyebileceğim fikri geldi; böylece bana mezar olacak gibi görünen bu vadiden kurtulabilecektim. Bunun üzerine ayağa kalktım ve büyük miktarda elmas topla­maya başladım; ve bunların en irilerini ve en güzellerini seçtim. Bunları her yanıma doldurdum: ceplerime, külahıma ve donu­ma, hatta giysilerimin astarlarına yerleştirdim. Bunu izleyerek, ilk kez olduğu gibi sarığımı çözüp...

Anlatısının burasında Şehrazat, sabahın belirdiğini görerek ya­vaşça susmuş.

Ama İki Yüz Doksan Yedinci Gece Olunca

Demiş ki:

Bunu izleyerek, ilk kez olduğu gibi sarığımı çözüp bunu et par­çasıyla birlikte gövdeme sardım ve sarığın iki ucunu göğsümde bir araya getirip bağladım.

Epeyce bu durumda kaldıktan sonra, birdenbire koyunla birlikte bir rıhın kuvvetli pençeleriyle bir tüy gibi havaya kaldırıldığımı duyumsadım; ve göz açıp kapayıncaya kadar geçen bir sürede, vadinin dışına, dağın tepesine yükseldim; ve rıhın yuvasına gö­türüldüm; orada kuş beni ve üzerimdeki etleri parçalayarak yav­rularına yedirmekte ivedilik gösterdi. Ama birdenbire bir feryat yükseldi ve ürken kuş beni orada bırakarak uçup gitti. O zaman ben de bağlarımdan kurtuldum ve giysilerim ve yüzüm kan için­de iki ayağımın üzerine dikildim.

O zaman bulunduğum yere, beni görünce düş kırıklığına uğra­mış olduğu ve çok korktuğu yüzünden anlaşılan bir tacirin yak­laşmakta olduğunu gördüm. Ama benim ona kötülük yapmak ni­yetinde olmadığımı anlayınca, zaten hiç kıpırdamadığımdan et parçasını yokladı ve aramakta olduğu elmasları bulamadı. O zaman ellerini gökyüzüne kaldırarak ve "Ey düş kırıklığı! Ey





Sindbat Yılan Vadisi'ndeyken

(Louis Rhead)





Sindbat Yılan Vadisi'ndeyken

(V. Britvin)





Dev Kuş Sindbat'ı Yuvasına Taşırken

(Louis Rhead)





kaybım benim! Allah'tan başka başvurulacak kimse yoktur! Kö­tü ve lanetli şeytandan Tanrı'ya sığınırım!" diye sızlanarak hay­kırdı. Ve derin bir kederle iki elinin ayasını birbirine vurdu.



Sindbat Dev Kuşun Yuvasındayken

(John Dixon Batten)

Bunu görünce, selam verip yanına yaklaştım. Ama o benim sela­mıma karşılık vermeksizin hiddetle başını çevirip "Kimsin sen? Ne hakla gelip burada benim malımı çalıyorsun?" diye haykırdı. Kendisine "Korkma, ey saygıdeğer tacir, çünkü ben hırsız falan değilim. Ve malında da eksilme olmamıştır. Ben de bir âdemoğ­luyum; senin sandığın gibi hiç de kötü bir niyetim yok. Hatta namuslu insanlar arasında adı geçen namuslu bir kişiyim. Son derece garip serüvenlere uğramadan önce ben de meslek bakı­mından bir ticaret erbabıydım. Bu yere gelişimin nedenine ge­lince, sana hemen anlatacağım; şaşırtıcı bir öyküdür bu. Ama, daha önce, iyi niyetimi kanıtlamak için, insan gözüyle ölçüleme­yecek derinlikte bu çukurun dibinde kendi ellerimle topladığım birkaç elması sana sunmak istiyorum!" dedim.

Ve hemen kuşağımın arasından birkaç güzel elmas alıp "İşte, ömrünce düşlemeye yüreklenemeyeceğin bir kazanç sana!" di­yerek kendisine verdim. Bunun üzerine çeyrek gövdelik etin sa­hibi düşlenemez bir sevince kapıldı ve bana çok teşekkür etti. Ve binlerce sevgi gösterisiyle bana "Efendim, Tanrı seni kutsasın! Bu elmaslardan bir tanesi, en yaşlı yıllarıma kadar zengin yaşa­mak için bana yeter! Çünkü, tüm ömrümde, bunların benzerleri­ni sultanların ve şahların saraylarında bile görmedim!" dedi. Sonra yeniden teşekkür ederek orada bulunan öteki tacirleri ça­ğırdı; onlar da gelip yöremi çevirdiler; bana selam verip rastlaş­mamızdan memnunluklarını bildirdiler. Ve ben, onlara başından sonuna kadar, garip serüvenimi anlattım. Ama onu burada tek­rarlamanın yararı yok. Şaşkınlıkları geçip kendilerine gelen ta­cirler, kurtulmamdan dolayı beni kutladılar ve "Vallahi! Bahtın seni, senden önce kimseye nasip olmamış bir felaketten kurtar­mış!" dediler. Sonra beni, yorgunluktan, açlıktan ve susuzluktan bitkin bir durumda görüce; bana bol bol yiyecek içecek verdiler; ve beni bir gün bir gece süren uykumda gözettiler.

Sabahleyin, tacirler beni kendileriyle birlikte götürdüler. Ben de, bu eşi görülmedik felaketten kurtulduğum için yoğun bir sevin­ce kapıldım. Oldukça kısa bir yolculuktan sonra, çok hoş bir a­daya ulaştık; burada üzerinde on kişinin rahatlıkla mesken tuta­bileceği kadar büyük ve gölgesi yaygın ağaçlar vardı. Bu ağaç­lardan hoş ve sıcak kokulu, kâfur denen beyaz bir madde çıkarı­lıyordu. Bu maksatla, ağacın gövdesi baştan aşağı yarılıyor; sa­kız damlaları halinde sızarak akan ve ağacın balından başka bir şey olmayan özsuyu alınıyordu.





Sindbat ve Elmas Taciri Dev Kuşun Yuvasındayken

(Walter Paget)





Ve yine bu adada, gergedan denilen, bizim çayırlarımızda yaşa­yan inek ve sığırlara benzer korkunç hayvanı gördüm. Bu hay­vanın gövdesi, devenin gövdesinden de iriydi; burnunun ucunda on arış uzunluğunda bir boynuz taşıyordu; bunun üzerine de bir insan sureti resmedilmişti. Bu boynuz, gergedanın bir fille dövü­şüp onu yenmesine ve onu boynuzuna takarak öldürünceye ka­dar yerden kaldırmasını sağlayacak kadar güçlüydü. O vakit ö­len filin yağları gergedanın gözlerine akıyor ve onu öldürerek yere seriyordu. Bu durumda göklerden bu iki yaratığın üzerine iki korkunç rıh konuyor ve yavrularına yedirmek üzere onları yuvalarına taşıyorlardı. Bu adada, çeşitli türde büyükbaş hay­vanlar da gördüm.

Bir süre orada kalarak güzel havayı içimize çektik; bu sırada e­limdeki elmasları bir geminin sintinesine sığacak kadar altın ve parayla değiştirdim. Sonra oradan ayrıldık; ve adadan adaya, ül­keden ülkeye, kentten kente giderek ve Tanrı'nın güzelim eserle­rine hayran olarak ve şurada burada alış veriş yapıp değiş tokuş­ta bulunduktan sonra, kutsal ülke Basra'ya, oradan da barış kenti Bağdat'a geldik.

O zaman hemen sokağımı buldum ve hatırısayılır bir servet, al­tın dinarlar ve satmaya kıyamadığım en güzel elmaslarla evime ulaştım. Böylece, ailemin ve dostlarımın dönüşüm dolayısıyla coşkulu karşılamalarını izleyerek, yöremdekilere, hemen hiç kimseyi unutmaksızın, bol bol bahşiş dağıtarak cömertlikten ya­na noksanlık göstermedim.

Bunu izleyerek, en nefis yemekleri yiyerek, en güzel içkileri içe­rek ve en zengin giysilerle donanarak, neşeli bir yaşam sürdür­düm. Böylece, her gün birçok seçkin konuk ağırlıyor; bunlar be­nim serüvenlerimi başkalarından dinledikten sonra bana onur vermek üzere geldiklerinde, onlara kendi ağzımdan başımdan geçenleri anlatmamı ve uzak ülkeler hakkında bilgi edinmeyi is­tiyorlardı. Ve ben, bütün bunlar hakkında onları aydınlatmaktan gerçek bir mutluluk duyuyordum; anlattıklarımı duyunca, bunca korkunç tehlikelerden sıyrılmış bulunmamdan dolayı beni kutlu­yorlar; ve anlattıklarımdan hayranlığın sınırına ulaşmışçasına hayranlık duyuyorlardı. İşte ikinci yolculuğum da böylesine son buldu. Ama yarın, ey dostlarım...

Anlatısının burasında Şehrazat, sabahın belirdiğini görerek ya­vaşça susmuş.

Ama İki Yüz Doksan Sekizinci Gece Olunca

Demiş ki:

Ama yarın, dostlarım, Tanrı isterse, size, ilk iki gezimden daha ilginç ve daha şaşırtıcı bulacağınız üçüncü yolculuğumu anlata­cağım! demiş.

Sonra Sindbat susmuş. Bu sırada köleler, işittiklerinden olağan­üstü şaşırmış olan tüm çağrılılara, yiyecekler içecekler getirmiş­ler. Bunun üzerine Gemici Sindbat, karadaki Sindbat'a1 yüz altın vermiş; o da bunu teşekkür ederek almış ve ev sahibinin başı için Tanrı'dan hayırlar dileyerek ayrılmış ve görüp işittiklerinden hayranlık duyarak evine ulaşmış.

Sabahleyin, Hamal Sindbat kalkmış, sabah namazını kılmış ve kendisinden istendiği şekilde zengin Sindbat'ın evine gelmiş. O­rada içtenlikle karşılanmış, saygı görmüş; ve bütün gün sürecek olan şölene ve eğlentiye katılmaya çağrılmış. Bunu izleyerek, Gemici Sindbat, ağırbaşlı ve dikkatli konuklarının ortasında, öy­küsünü aşağıdaki şekilde anlatmaya başlamış:



* * *



1 Hamal Sindbat'a burada Karadaki Sindbat deniyor. Arapça metinlerde Sindbat-ı Berri olarak geçer. Nitekim Gemici Sindbat'a da Sindbat-ı Bahri (Denizci Sindbat) denmek­tedir (Ç.)





Gemici Sindbat'ın Üçüncü Gezisi


Bilin ki, ey dostlarım, ikinci gezimden döndükten sonra ya­şamımı zenginlik ve neşe içinde sürdürmekteyken, so­nunda, uğradığım kötülüklerin ve başıma gelen tehlikeli se­rüvenlerin anısını bütünüyle unuttum ve Bağdat'taki yaşantımın tekdüze başıboşluğundan sıkılmaya başladım. Ruhum da, geze­rek yeni şeyler görme arzusu içindeydi. Benliğimde yeniden te­cim1 yapıp alışverişte bulunmak, kazanç ve kâr sağlamak aşkı depreşti. Oysa, felaketlerimin nedeni hep bu hırs olmuştur. Ve hemen en korkunç tarzda bir deneyim geçirmeye zorlandım.

Kafamdaki tasarıyı eyleme geçirdim; ve ülkenin değerli malla­rından oluşturduğum bir yükle, Bağdat'tan Basra'ya geçtim. Ora­da daha önce yolcu ve tacirlerin binmiş olduğu bir geminin bu­lunduğunu öğrendim; bu tacirlerin iyi tanınmış, namuslu, yürek­leri merhametli, aklı başında ve birlikte yaşanacak kişiler olduğu söyleniyordu. Dolayısıyla ben de bu kişilerle birlikte yolculuk yapmakta kararsızlık göstermedim; ve gemiye binmemi izleye­rek hemen kendi adımıza ve yolculuğumuz için Tanrı'dan hayır dileyerek yelken açtık.

Gerçekten, gemiyle yolculuğumuz mutlu koşullarda başladı. Geminin yanaştığı her yerde harika işler gördük; o arada gezini­yor ve durmadan gördüğümüz yeni şeylerle bilgimizi, görgümü­zü arttırıyorduk. Ve doğrusu mutlu olmak için hiçbir eksiğimiz yoktu ve biz de ferahlığın ve mutluluğun sınırlarına ulaşmıştık.

Günlerden bir gün, Müslüman ülkelerden epeyce uzakta, açık denizde yolculuk ederken, birdenbire kaptanın ufku uzun uzadı­ya inceledikten sonra sakallarını yolduğunu ve giysilerini yırta­rak elleriyle yüzünü dövdüğünü ve sarığını yere çaldığını gör­dük. Sonra sızlanmaya, inlemeye ve umutsuzca feryatları kopar­maya başladı. Bunu görünce, hepimiz kaptanın yöresini sardık ve ona "Hayrola, ne var kaptan?" diye sorduk. Bize "Bilin ki, ey barışa gönül vermiş yolcular, aykırı rüzgârlar bizi bastırdı ve yo­lumuzdan saptırarak uğursuz denizlere doğru sürükledi. Ve bu bahtsızlığımızı alabildiğine arttırmak için de kader bizi önümüz­de gördüğünüz ve hiç kimsenin oraya çıktıktan sonra hayatını kurtaramadığı şu adaya sürükledi. Bu ada, Maymunlar Ada­sı'dır! İçimin ta derinlerinden hissediyorum ki, biz hepimiz kur­tulma ihtimali bulunmaksızın mahvolduk!" diyerek yanıt verdi.

Kaptan daha bu sözleri söyleyip tamamlamadan, gemimizin dört yandan çekirge sürüsü gibi kalabalık, bir maymun gibi tüy­lü yaratıklarla kuşatıldığını gördük; o sırada, adanın kıyısında, düşlenemez sayıda maymun, bizi dehşet içinde bırakan haykırış­lar koparıyordu. Ve biz hiçbirimiz, onlara kötü davranma, onlara saldırma, hatta aralarından herhangi birini kovma yürekliliğini gösteremiyorduk. Çünkü bize saldırarak, sayıca üstünlüklerin­den dolayı, sonuncuya kadar hepimizi öldürürler korkusuna ka­pılmıştık. Bundan dolayı hiçbir harekette bulunmuyor, böylece bize ait her şeye yöremizi saran bu maymunların el koyduklarını görüyorduk. Çok çirkindiler. Yaşamımda o güne kadar gördü­ğüm en çirkin kimselerden de çirkindiler. Tüylü ve kıllıydılar, siyah yüzlerinde sarı gözleri vardı; gövdeleri küçüktü; dört karış var veya yoktu; yüz buruşturmaları ve haykırışları, bu anlamda düşünülebilecek her şeyden daha korkunçtu! Dillerine gelince, çenelerini birbirine vurarak bizimle konuşmak ve ağızlarına ge­leni söylemek istiyorlardı; tüm gayretimizi harcadığımız halde, onları bir türlü anlayamıyorduk. Ve birdenbire harekete geçtikle­rini gördük. Direklere tırmandılar, yelkenleri yırttılar, dişleriyle tüm halatları kemirip dümeni ele geçirdiler. O zaman gemi, rüz­gârla sürüklenerek kuma saplandı. Ve küçük maymunlar hepimi­zi yakalayıp birer birer kıyıya çıkardılar; bizi kıyıda bırakıp ve artık bizimle ilgilenmeksizin gemiye çıkıp denize açılarak göz­den kayboldular.

O zaman, biz, şaşkınlığın sınırında, öylece kıyıda durup denizi seyretmenin boşluğunu anladık ve adanın içine doğru ilerledik; sonunda bazı meyve ağaçları ve bir akarsuyun bulunduğu bir yer bulduk. Bu, bize, artık kaçınılmaz görünen ölümü olabildiğince geciktirmek için bir parça dinlenme olanağı sağladı.

Biz bu durumda iken, ağaçlar arasında, terk edilmiş gibi görü­nen bir bina bulunduğunu fark ettik. İçimizde ona yaklaşma me­rakı uyandı; ve oraya ulaşınca, bunun bir saray olduğunu anla­dık...

Anlatısının burasında Şehrazat, sabahın belirdiğini görerek yavaşça susmuş.

Ama İki Yüz Doksan Dokuzuncu Gece olunca

Demiş ki:



* * *



1 Tecim: Ticaret





Maymunlar Gemiye Saldırdıklarında

(V. Britvin)





Bunun dörtgen şeklinde, sağlam duvarlarla çevrili ve iki kanat­lı büyük bir abanoz kapısı bulunan bir saray olduğunu algıladık.

Bu kapı açık olduğundan ve hiçbir kapıcı tarafından korunma­dığından, içeri dalıp düzayak bir avludan geniş bir salona girdik. Bu salonda eşya olarak, sadece alışılmadık büyüklükte mutfak gereçleri ve ölçülemez uzunlukta şişler vardı; tabanda halı yeri­ne, bazıları beyazlamış, bazıları henüz taze kemik yığınları var­dı. İçeride, burunlarımızın dayanamayacağı kadar kötü bir koku hüküm sürüyordu. Ama yorgunluktan ve korkudan tükenmiş ol­duğumuz için boylu boyunca yerlere serildik ve derin bir uyku­ya daldık.

Güneşin daha yeni battığı bir sırada bir gökgürültüsü sesi bizi ansızın uyandırdı; ve yüzü kara, boyu bir hurma ağacı kadar yüksek, tüm kara maymunlar biraraya gelse onun kadar korkutu­cu olamayacak kadar görünüşü müthiş bir adamın tavandan ine­rek önümüzde durduğunu gördük. Gözleri iki tutuşmuş odun parçasının yanar tarafı gibi kırmızı, ön dişleri bir yaban domu­zununki gibi uzun ve ileri fırlamış, ağzı bir kuyunun ağzı kadar geniş, dudakları göğsüne kadar uzamış, kulakları fil kulağı gibi omuzlarına kadar yayılan irkiticilikte, eğri parmak tırnakları ars­lan pençesi gibi idi.

Bu manzarayı görünce, ilkin dehşetten irkildik; sonra ölü gibi kaskatı kaldık. O ise, duvara dayalı bir kanepeye yaklaşıp oturdu ve oradan gözlerini dikerek bizi birer birer incelemeye koyuldu. Bunu izleyerek bize doğru ilerleyip, tüm öteki tacirlere yeğleye­rek, bana elini uzattı ve beni küçük bir kumaş paketi gibi ense­min derisinden yakaladı. Bir kasabın bir koyunun başını yok­laması gibi yoklayarak beni kendine doğru, sonra da her yana doğru çevirdi. Ama herhalde korkudan çökmüş ve gezi yorgun­lukları ve dertlerle bedenimin yağı erimiş olduğundan, beni pek dişine uygun bulmamış olacak ki, beni yere savurduktan sonra en yakınımda bulunan bir diğer yoldaşımı yakaladı; beni incele­diği gibi onu da yokladı; sonra onu da itip bir diğerini eline aldı. Böylece birbiri ardından bütün tacirleri yokladı; sonunda gemi kaptanına sıra geldi.

Kaptan, yağlı ve adaleli biriydi; ve tüm gemi adamlarının hep­sinden daha tıkız yapılı ve sağlıklı idi. Böyle olunca da korkunç dev, gözlerini ona dikti; boynunu ayağıyla bastırdı ve tek bir ha­reketle kırıverdi. Eline sözünü ettiğimiz uzun şişlerden birini a­larak kaptanın ağzından sokup kıçından çıkardı. Salonda bulu­nan fırında büyük bir odun ateşi yakıp şişe geçirilmiş kaptanı a­teşin ortasına yerleştirdi ve pişinceye kadar ağır ağır ateşte çe­virdi. Sonra onu ateşten çekti, sonra da tırnaklarını kullanarak tıpkı bir piliç gibi parçalara ayırdı. Bu iş bitince, göz açıp kapa­yasıya kadar geçen bir sürede bütün parçaları yuttu. Bunu izle­yerek kemikleri emip iliklerini boşalttı ve geri kalanı salondaki yığının ortasına fırlattı.

Yemesi bitince, korkunç dev, sindirim için gidip sıranın üzeri­ne uzandı; tıpkı boğazlanmış bir öküz ya da anırmaya kışkırtıl­mış bir eşek gibi sesler vererek horlamaya başladı. Ve böylece sabaha kadar uyudu. O zaman onun yerinden kalktığını ve bizi korkudan donmuşa döndürerek geldiği gibi çekip gittiğini gör­dük.

Onun gözden kaybolduğundan emin olunca, bütün gece sür­dürdüğümüz suskunluktan çıktık ve birbirimize düşüncelerimizi açıklayıp bizi bekleyen bahtı düşünerek ağlayıp inledik.

Ve birbirimize, kederlenerek "Keşke denizde boğulsak ya da maymunlar tarafından parçalansaydık da, şişte kızartılmasaydık! Vallahi! Böylesi bir ölüm kadar korkunç ölüm yoktur! Ama eli­mizden ne gelir? Tanrı'nın istediği yerine getirilmelidir! Ve tüm güçleri elinde bulunduran Tanrı'dan başka başvurulacak kimse­miz yoktur!" dedik.

O binadan çıktık; ve bütün gün adanın her yanında korunabi­leceğimiz bir yer arayarak aylak aylak dolaştık durduk, ama bo­şuna! Çünkü bu adanın toprağı dümdüzdü ve arandığımız zaman korunabileceğimiz ne bir mağara ne de başka bir yer vardı. Böy­lece, akşam olunca, saraya sığınmanın az daha ihtiyatlı olacağını anladık. Ama oraya henüz ulaşmamıştık ki, bir gökgürültüsü se­siyle korkunç kara adam çıkageldi; ve yoklayıp değerlendirdik­ten sonra arkadaşım tacirlerden birini aldı ve acele şişe geçirdik­ten sonra kızartıp midesine indirdi; sonra gidip sıraya uzandı ve hayvansı homurtularla sabaha kadar uyudu; ve sabahleyin sanki bizi görmüyormuş gibi, artık bizimle ilgilenmeksizin, çekti gitti.

O gidince, bu hazin durumumuz üzerinde düşünecek zamanı­mız olduğundan, her bir ağızdan "Kızartılıp yutulmaktansa gidip kendimizi denize atalım, boğulalım! Çünkü böylesi ölüm çok korkunç!" diye haykırdık. Bu tasarıyı uygulamaya hazırlanırken, içimizden biri ayağa kalkarak "Beni dinleyin arkadaşlar! Bizi tü­ketmeden, bu kara herifi öldürmek daha doğru olmaz mı?" dedi. O zaman ben, sıram gelince, parmağımı kaldırarak "Beni dinle­yin, arkadaşlar! Kara adamı gerçekten öldürmeye karar verdiği­mizde, önce kıyılarda bol bol görülen ağaçlardan keseceğimiz o­dunlarla kendimize bir sal yapmamız gerekir. Bununla, Müslü­manlar'ı yiyen barbar yaratıktan kurtulduktan sonra bu lanetli a­dadan kaçabiliriz! Böylece bir başka adaya çıkarak orada talihin bir lütfu olarak bizi ülkemize götürecek bir gemi gelmesini bek­leriz. Her durumda, eğer sal batacak olur da boğulursak, kızartıl­maktan kurtulur ve kendimizi kendi irademizle öldürerek pek kötü bir iş de yapmış olmayız. Ölümümüz bir kurban edilme o­layı olur ve kıyamet gününde göz önünde tutulur..."





Dev Adam Dişine Uygun Birini Seçerken

(Anton Pieck)





Anlatısının burasında Şehrazat, sabah olduğunu görerek ya­vaşça susmuş.

Ama Üç Yüzüncü Gece Olunca

Demiş ki:

"Ölümümüz bir kurban edilme olayı olur ve kıyamet gününde göz önünde tutulur!" dedim. Bunun üzerine bütün tacirler "Val­lahi! Bu harika bir fikirdir ve uygulanması akıllıca bir davranış olur!" diye haykırdılar.

Hemen kıyıya gittik ve söz konusu salı yaptık; üzerine de, meyve ve yenilebilecek ot türü gıdalar koyduk; sonra saraya dö­nüp titreyerek kara adamın gelişini bekledik.

Bir gökgürültüsü kopararak geldi; sanki kudurmuş bir köpeğin içeri daldığını gördüğümüzü sandık. Yine de, ses çıkarmadan, onun içimizden en yağlı ve en sağlıklı arkadaşlarımızdan birini yoklayıp seçmesine katlanmak zorunda kaldık. Ama korkunç yaratık uyuyunca ve gök gürler gibi horuldamaya başlayınca, bundan, onu bir daha zarar vermeyecek hale getirmek üzere ya­rarlandık. Bu maksatla iki uzun şiş alarak, bunları kor haline ge­linceye kadar ateş üzerinde tuttuk; sonra ağır olduğu için her bi­rinin soğuk ucunu birkaçımız ellerimizle iyice kavradık. O za­man yavaşça yaklaşarak hep birlikte ve aynı zamanda iki şişi u­yuyan kara adamın gözlerine soktuk ve kesinlikle kör oluncaya kadar bütün gücümüzle üzerine bastırdık.

Müthiş bir acı duymuş olmalı ki, kopardığı korkunç feryadın etkisiyle oldukça uzak bir yerde toprağa yuvarlandık. Yattığı yerden fırlayarak, artık görmeksizin ellerini boşluğa uzatıp, ba­ğırıp her yana koşuşarak içimizden birilerini yakalamaya çalıştı. Ama, ondan sakınacak kadar zaman bulduk, kendimizi karın ü­zeri yere atarak her defasında ellerini boşa çıkaracak şekilde sa­ğa sola saçıldık. Böylece, başarı sağlayamayacağını anlayarak el yordamıyla kapıyı buldu ve korkunç haykırışlar kopararak dışarı çıktı.

O zaman biz, kör devin duyduğu acıdan ölüp gideceğine ina­narak birbirimizi yatıştırmaya çalıştık; ve ağır ağır denize doğru ilerledik. Salı biraz daha iyi düzenledik ve üzerine yerleştik; onu kıyıdan çözdük; uzaklaşmak üzere kürek çekmeye başlamıştık ki, o korkunç kör devin, ondan daha korkunç ve nefret uyandı­ran dişi bir devle birlikte bize doğru koşmakta olduğunu gördük. Kıyıya gelip bizi uzaklaşırken görmekle korku uyandıran feryat­lar kopardılar; sonra her biri eline iri kayalar alarak bunları salın üzerine fırlatıp bizi öldürmek istedi. Sonunda attıkları taşlarla isabet sağlayıp iki kişi dışında tüm arkadaşların boğulmasında başarı gösterdiler. Ve biz üçümüz, onların fırlattıkları kayaların menzili dışında kalacak kadar oradan uzaklaşabildik. Çabucak denizin ortalık yerine ulaştık; orada bizi fırtına yakaladı; ve rüz­gâr bizi, neredeyse yakalanıp şişte kızartılarak can vereceğimiz ilk adadan iki günlük uzaklıkta bulunan başka bir adaya doğru sürükledi. Orada bizi ölümden kurtaracak olan meyveler bulduk; sonra da gecenin ilerlemiş bir saatine ulaşmış bulunduğumuzdan büyük bir ağaca tırmanarak geceyi orada geçirdik.

Sabahleyin uyandığımızda, şaşkın gözlerimize takılan ilk şey, sığındığımız ağaç kadar iri ve müthiş bir yılan oldu; ağzını bir fırın gibi açarak alev saçan gözleriyle bize bakıyordu. Birdenbi­re yılan uzanarak başını ağacın tepesindeki bizim bulunduğu­muz yerle bir düzeye getirdi. İki arkadaşımdan birini yakalaya­rak onu omuzlarına kadar; sonra ikinci bir yutkunmayla tama­men yuttu. Ve hemen bahtsız arkadaşımızın bizi korku ve acı i­çinde bitkin bırakarak, kemiklerinin ağaçtan inen yılanın karnın-





Dev Adamlar Tacirlerin Üzerine Kayaları Fırlatırken

(V. Britvin)





da çatırdadığını duyduk. Kara yüzlü adamın şişinden kurtulmuş olmanın sevinci şimdiye kadar uğradığımız tüm felaketlerden en ağırına düşmenin korkusuna dönüşmüştü! "Allah'tan gayrı sığı­nacak varlık yoktur!" diyerek düşünmeye başladık.



Sindbat ve Arkadaşları Dev Yılanla Karşılaştıklarında

(John Dixon Batten)

Yine de ağaçtan inerek yemek için meyve toplayacak gücü kendimizde bulabildik; susuzluğumuzu da çayın suyuyla gider­dik. Sonra adayı, sığınmak için bir önceki gece bindiğimiz ağaç­tan daha korunaklı bir yer aramak üzere dolaştık; sonunda bizi yeterince koruyacak gibi görünen çok yüksek bir ağaç bulduk. Gece olunca oraya tırmandık ve rahat bir nefes almak üzere yer­leştiğimiz bir sırada, bir ıslık sesi ve kırılan dallarla uyandık, kaçmaya fırsat bulamadan yılan, benden aşağıdaki bir dalda yer­leşmiş bulunan arkadaşımı yakaladı ve tek bir yutkunmayla göv­desinin dörtte üçünü yuttu; sonra kemiklerini kırmak için ağaca sıkı sıkıya sarılarak, son arkadaşımın geri kalan bölümünü de yuttu. Ve beni korkudan ölü gibi bırakarak çekip gitti.

Ben, ağacın üzerinde, sabaha kadar kıpırdamaksızın kaldım; ve ancak o zaman ağaçtan inmeye karar verdim. İlk işim birbirin­den müthiş korkularla dolu sefil yaşamımı bitirmek, kendimi de­nize atmak üzere yola çıkmak oldu; ama yarı yolda durdum; çünkü can çok değerli olduğundan içim buna razı olmuyordu; ve o sırada aklıma, sağlığımı borçlu olduğum bir fikir geldi.



İşe, gidip odun aramakla başladım; bunlardan epeyce sağlayın­ca, uzun bir tanesini tabanlarım boyunca iki ayağıma, sonra bir başkasını sol böğrüme, birisini sağ böğrüme, bir dördüncüsünü de karnımın üzerine bağladım. Böylece birçok odun parçasıyla her yandan kendime bir duvar örerek, ne yandan saldırırsa sal­dırsın, yılana karşı kendimi korumaya almış oldum. Bu işi biti­rince, toprağa uzandım ve bahtın bana sakladığı sonucu görmek üzere beklemeye başladım.

Akşam olunca, yılan gelmekte gecikmedi. Beni görür görmez üzerime atılıp beni gövdesine indirmek istedi; ama odun parça­ları buna engel oldu. Bunun üzerine en yanaşılabilir yerimden beni yakalamak için yöremde dönüp dolaşmaya başladı; ama tüm gayretlerine karşın, her yandan yaklaşıp çekiştirdiği halde bunda başarı sağlayamadı. Ve bütün geceyi beni heyecanlara bo­ğarak orada geçirdi ve ben, kendimi her an ölecek gibi duyum­sayıp onun pis kokulu soluğunu yüzümde hissettim. Sonunda gün doğarken beni oracıkta bırakarak, bana karşı hiddet dolu ku­durganlığın ve öfkenin son sınırında çekip gitti.



Onun gerçekten uzaklaşmış bulunduğundan emin olunca...

Anlatısının burasında Şehrazat, gün doğduğunu görerek ya­vaşça susmuş.

Ama Üç Yüz Birinci Gece Olunca

Demiş ki:

Onun gerçekten uzaklaşmış bulunduğundan emin olunca, elimi uzatıp beni odun parçalarına bağlayan bağlardan kurtuldum. Ama o denli bitkindim ki, parmağımı kımıldatacak gücü ken­dimde bulamadım ve bir süre öylece kaldıktan sonra, bana yeni­den yaşam kazandıracak gücü bulacağımdan ümidimi kestim. Ama sonunda ayağa kalktım ve yavaş yavaş yürüyerek ada bo­yunca dolaştım durdum. Deniz kıyısına henüz ulaşmıştım ki, u­zaklardan pupa yelken bütün hızıyla geçmekte olan bir gemi gördüm. Bunu görünce, elimi kolumu oynatarak bir çılgın gibi haykırmaya başladım; sonra sarığımın tülbentini çözüp, uzun bir ağaç dalına bağlayıp gemidekilerin görmesi için sallamaya baş­ladım. Talih, bütün bu çabalarımın boşuna çıkmasını istememiş olacak ki, geminin adaya yönelip kıyıya yaklaşmaya başladığını gördüm; ve biraz sonra, kaptanla adamları tarafından alınıp gö­türüldüm.

Bir kez geminin bordasına çıkınca, bana giysiler verip çıplaklı­ğımı örtmemi sağladılar; çünkü üzerimdeki giysiler parçalan­mıştı. Sonra bana yiyecek bir şeyler verdiler; geçmiş yoksunluk­larımdan dolayı epeyce acıkmış olduğumdan bunları büyük bir iştahla yedim; ama ruhumu asıl ferahlatan şey, doyuncaya kadar içtiğim çok taze ve lezzetli olan suyu bulmam oldu. Böylece yü­reğim yatıştı ve ruhum huzur buldu ve sonunda bitkin bedeni­min sağlığına kavuştuğunu duyumsadım.



İki gözümle ölümü gördükten sonra yeniden yaşama kavuştu­ğum ve çektiğim üzüntülerden kurtulduğum için Tanrı'ya şükür­ler ettim. Böylece, çok geçmeden tüm heyecanlarımdan ve yor­gunluklarımdan sıyrılmakta gecikmedim; öylesine ki, bütün bu belalı olayları rüyada görmüş olabileceğime inanmaya başladım.

Gemi yolculuğumuz çok iyi geçti; Allah'ın izniyle rüzgâr bi­zim için her zaman uygun esti ve bizi mutlulukla Salahat adlı bir adanın kıyısına sürükledi; orada demir attık ve kaptan, tacirlerin limana çıkmaları ve kendi işleriyle uğraşmalarına izin verdi. Yolcular karaya çıkınca, satacak ya da değişecek malım olmadı­ğından dışarı çakmayıp geminin bordasında yalnız başıma dola­şırken, kaptan yanıma yaklaştı ve bana "Bak sana ne diyeceğim! Sen garip ve fakir bir adamsın; ve yaşamında ne çok felaketlerle karşılaştığını bize anlattın! Bundan dolayı sana bir iyilik yap­mak ve yurduna dönmek için yardım etmek istiyorum. Böylece, ilerde bunun senin için bir sevinç kaynağı olmasını ve beni ha­yırlı yadetmeni dilemekteyim!" dedi. Ben de "Kuşkusuz, ey kaptan! Bundan dolayı sana minnettarım!" dedim. O da, bana "Bil ki, bu gemiyle birkaç yıl önce yaptığım bir yolculukta, yol­culardan biri kıyısına yaklaştığımız bir adada kaybolmuştu. O zamandan beri kendisinden hiçbir haber alamadık. Bundan dola­yı öldü mü, yoksa hâlâ yaşıyor mu bilemiyoruz. Bu yolcunun gemide bıraktığı mallar ambarda duruyor; benim bir fikrim var: Bunları sana vereyim, simsarlık ücreti olarak belli bir yüzde al­mak kaydıyla onları bu adada sat, malların bedelini Bağdat'a dö­nünce götürür ailesine ya da sağ salim kente dönmüşse kendisi­ne veririm" dedi. Ben de "İşitip itaat ettim efendim! Sana da na­musluca bir kazanç sağlamama aracı olduğun için teşekkürler e­derim!" diye yanıtladım.

Bunun üzerine kaptan, tayfalara, malları ambardan çıkarıp kı­yıya indirmelerini buyurdu. Sonra gemi kâtibini çağırıp her bir balyanın içindekileri birer birer sayıp kaydetmesini istedi. Katip de "Bu mallar kime aittir, kimin adına kaydetmem gerek?" diye sordu. Kaptan "Bu malların sahibi Gemici Sindbat'tır. Ama sen şimdi bunları fakir yolcu adına kaydet ve de ona adını sor." dedi. Kaptanın bu sözleri üzerine kulaklarıma inanamadım ve "Ama, Gemici Sindbat benim!" diye haykırdım. Ve dikkatle kaptana bakınca, onun, beni uyurken adada bırakmış olan ikinci yolculu­ğumun başlangıcında bindiğim geminin kaptanı olduğunu anla­dım.

Heyecanım da son sınırına ulaştı; ve sözlerime "Ey kaptan, be­ni tanımadın mı? Ben Bağdat halkından Gemici Sindbat'ım! He­le öykümü bir dinle! Yıllarca önce, adaya indiğimi ve de geri dönmediğimi hatırla! Orada bir şeyler yedikten sonra, nefis bir kaynağın kıyıcığında uyuyakalmıştım ve geminin denize epeyce açılmasından sonra uyanabilmiştim. Zaten, elmas dağının tacir­lerinden çoğu beni gördüler ve sana benim Gemici Sindbat oldu­ğuma tanıklık edebilirler!" diye sözümü sürdürdüm.

Daha bu sözlerimi bitirmeden, mallarını almak üzere geminin bordasına çıkan tacirlerden biri yanıma yaklaşarak beni dikkatle inceledi; ve konuşmam bittiği sırada, ellerini yüzüne çarptı ve "Vallahi! Elmas Dağı'nda başıma gelen garip serüvenimi ve bir koyun buduna sarılmış olarak rıh denen kuşun pençelerinden va­diden çıkarılan birisine rastladığımı anlattığım zaman bana inan­mamış olan sizler, işte bakın, o adam şurada karşınızda! O güzel elmasları bana armağan eden cömert Gemici Sindbat işte bu­dur!" diye haykırdı. Ve bu tarzda konuşarak adam bana yitirip yeniden bulduğu bir kardeşine sarılır gibi sarıldı.

Bunun üzerine, geminin kaptanı, beni bir ân süzerek birdenbire Gemici Sindbat olduğumu anladı. Ve sanki kendi evladına sarılır gibi bana sarıldı; ve beni hâlâ yaşamakta olduğumdan dolayı kutladı ve bana "Vallahi! Efendim, senin öykün çok şaşırtıcı ve serüvenin görülüp işitilmedik bir şey! Ama Tanrı'ya şükürler ol­sun ki, bizi yeniden birleştirdi ve seni de mal varlığına kavuştur­du!" dedi. Sonra benim gemideki yüklerimi, bu kez tüm kârı ba­na ait olmak üzere satmam için karaya çıkarttı. Ve gerçekten, bunların satışından elde ettiğim kâr çok büyük oldu ve zamanın bana o güne kadar yitirtmiş olduğu zararımı giderdi. Bunu izle­yerek Salahat Adası'nı terk ettik ve oradan da aynı şekilde mal satıp yeni mallar aldığımız Sint ülkelerine ulaştık.

Bu uzak denizlerde, size ayrıntılarıyla anlatamayacağım birçok şaşırtıcı şey ve sayısız mucizevi olay gördüm: Öteki şeyler ara­sında, bir inek büyüklüğünde bir balık ve yine eşeğe benzer bir başka balık gördüm; denizdeki sedeften doğan, yavruları su yü­zünde yaşayan ve asla karada uçmayan bir de kuş gördüm.

Bunu izleyerek, Tanrı'nın izniyle yolculuğumuzu sürdürdük ve Basra'ya ulaşarak orada birkaç gün kaldık ve sonunda Bağdat'a döndük.

O zaman oturduğum sokağa doğru yöneldim; anamı, babamı, dostlarımı ve eski arkadaşlarımı selamladım. Dullara ve yetim­lere büyük sadakalar verdim. Gerçekten, getirdiğim malları sata­rak ve eskisinden de büyük bir servet yaparak geri dönmüştüm.

Ama yarın, eğer Tanrı isterse, size, işitmiş olduğunuz ilk üç yolculuğumu ilgi çekiciliği bakımından geçen dördüncü yolcu­luğumun öyküsünü anlatacağım! demiş.

Bunu izleyerek, Gemici Sindbat, daha önceki günlerde olduğu gibi, ertesi gün de gelmesini dileyerek Hamal Sindbat'a yüz altın verdirmiş.

Hamal Sindbat itaatte kusur etmemiş ve ertesi gün, gelip ye­mek yedikten sonra, Gemici Sindbat'ın anlattıklarını dinlemiş...

Anlatısının burasında Şehrazat, sabahın belirdiğini görmüş ve yavaşça susmuş.

Ama Üç Yüz İkinci Gece Olunca

Demiş ki:





Gemici Sindbat'ın Dördüncü Gezisi


Gemici Sindbat:

Bağdat'ta tattığım zevkler, yaşamın tatlılığı ve dostlarım, bana gezilerimi unutturamadı. Aksine, çektiğim sıkıntıları ve uğradı­ğım felaketleri unutturdu. Ve içimdeki hain ruh yeni ülkeler, ye­ni insanlar tanıyarak elde edebileceğim yararları göstermekte gecikmedi. Artık ben de bu ayartılara daha fazla dayanamadım ve bir gün, evimi ve servetimi orada bırakarak, yanıma daha ön­ceki yolculuklarımda edindiklerimden de fazlasıyla değerli mal alarak Bağdat'tan Basra'ya geçtim; orada yörenin tanınmış bir­çok ünlü taciriyle birlikte büyük bir gemiye bindim.

Deniz üzerindeki yolculuğumuz, Tanrı'nın izniyle, başlangıçta çok iyi geçti. Adadan adaya, ülkeden ülkeye mallarımızı satarak, yeni mallar alarak epeyce kâr sağlamıştık. Ta ki, bir gün, açık denizde yol alırken, geminin kaptanı demir atılmasını emredip ve "Kurtulma olanağı bulunmaksızın mahvolduk!" diye haykıra­na dek.

Ve birdenbire müthiş bir kasırga koparak denizi alt üst etti; dalgalar gemiyi sarıp her yanından parçalamaya başladı ve kap­tan dahil beni ve tüm yolcularla tayfaları denize döktü. Ben de dahil hepimiz suya gömüldük.

Ama ben Tanrı'nın lütfuyla, o kargaşada parçalanan geminin tahtalarından birini ele geçirdim ve el ve ayaklarımla buna sarıl­dım; tahta üzerinde benimle birlikte canlarını kurtaranlarla bera­ber yarım gün kadar sallandım ve sonra rüzgârın ve akıntının yardımıyla el ve ayaklarımızı kürek gibi kullanarak, sonunda so­ğuktan ve korkudan yarı ölü, bir adanın kıyısına ulaştık. Bu ada­nın kıyısında bütün bir gece bitkin, kıpırdamaksızın kaldık. Er­tesi gün ayağa kalkabildik ve adanın içerlerine doğru ilerledik; ve orada gördüğümüz bir eve doğru yöneldik.



Oraya ulaştığımızda, bu evin kapısında, tamamen çıplak, kap­kara adamlardan oluşmuş bir topluluk gördük; bize tek bir söz söylemeksizin yöremizi çevirdiler ve bizi bir yükseltide bir şa­hın oturduğu bir salona götürdüler.

Şah bize oturmamızı emretti; biz de oturduk. Bunun üzerine önümüze, tüm yaşamımızda benzerlerini görmemiş olduğumuz üzeri yiyeceklerle dolu tepsiler getirdiler. Onların görünüşü, bo­ğulma tehlikesi geçirdiğimizden beri hiçbir şey yemedikleri için açlıklarını bastırmak üzere yiyeceklere iştahla saldıran arkadaş­larıma rağmen bende yeme hevesi uyandırmadı. İşte bu çekin­genliğim, bugüne kadar yaşamamın nedeni oldu.

Gerçekte, daha ilk lokmaları yer yemez, müthiş bir açlık arka­daşlarımı sardı ve saatlerce kendilerine ne sunulduysa, çılgınca ve olağandışı soluyarak, hepsini yutmaya koyuldular.

Onlar bu durumlarını sürdürürken, şahın adamları bize bir tür merhemle dolu bir kavanoz getirdiler; bununla konukların be­denlerini sıvadılar; ilacın karın üzerindeki etkisi olağandışı oldu. Gerçekten, arkadaşlarımın karınlarının, yavaş yavaş ve her yön­den genişlemeye başladığını ve bunun bir tulum gibi şişmelerine kadar sürdüğünü gördüm; iştahları da aynı oranda arttı ve dur­maksızın yemeyi sürdürdüler; ben de şaşkınlıkla karınlarının ne­den bir türlü doymadığına bakıp duruyordum.

Ben de arkadaşlarım üzerindeki etkilenmeyi görerek, bu yiye­ceklerin hiçbirine dokunmamakta ısrar ediyor ve bana merhem sürülmesine de izin vermiyordum; ve gerçekten, uyanıklığım hayrıma oldu; çünkü bu çıplak adamların insan eti yiyen kimse­ler olduğunu anladım ve bu çeşitli araçları kullanarak ellerine düşen kimseleri beslediklerinin ve etlerini daha yumuşak ve da­ha ağız sulandırıcı kıldıklarını fark ettim. Ve bu yamyamların hükümdarının da insan yiyen bir gulyabani olduğunu keşfettim. Ona her gün bu yöntemle beslenmiş ve kızartılmış bir kişi getiri­liyordu; çıplak insanlara gelince, bunlar, kızarmış et sevmiyor­lar; hiçbir çeşni vermeden olduğu gibi çiğ insan eti yiyorlardı.

Bu hüzün verici durumu anlayınca, hem kendim hem de arka­daşlarım hakkındaki tedirginliğim, onların karınları şiştikçe ze­kalarının da azaldığını ve kişiliklerinin yok olduğunu görmekle daha da arttı. Sonunda yediklerinin etkisiyle tam anlamıyla man­kafa oldular ve kasaplık hayvanlara dönüşerek onları her gün ça­yıra götüren çobanlara terk edildiler.

Bana gelince, bir yandan açlık, öte yandan korkuyla kendimin gölgesi haline geldim; ve etim kemiklerimin üzerinde kurudu. Bu adanın yerlileri beni böylesine zayıflamış ve çökmüş görün­ce artık benimle ilgilenmediler ve kebap edilip hükümdarlarına sunmaya, hatta ızgara yapılmaya kuşkusuz layık görmeyerek be­ni tamamen unuttular.

Adadaki çıplak ve kara adamların bu ilgisizlikleri, bana onların oturdukları yerden uzaklaşma ve ters bir doğrultuda yürüme fır­satını verdi. Yolumun üzerinde, karınlarına doldurdukları yiye­cekleri yüzünden mankafa olmuş bahtsız arkadaşlarımdan oluş­muş sürüyü otlatan çobanlara rastladım. Çabucak yüksek otlar a­rasına saklanarak görünümleri benim için bir keder ve işkence konusu olduğundan, onları gözden yitirinceye kadar gizlenerek yürüdüm ve koştum.

Güneş henüz batmıştı ve ben yürümeyi hâlâ sürdürüyordum ve bütün gece de sürdürdüm. Çünkü bu siyah derili yamyamların ellerine düşme korkusu, bende uyku bırakmamıştı. Ertesi gün de bu yürüyüşü sürdürdüm ve de altı gün daha yürüdüm; bilinme­yen bir yöreye yaptığım bu yürüyüşü açlığımı gidermek için ara­da bir durmanın dışında hiç kesmiyordum. Ve yiyecek olarak da, otlar topluyor, açlıktan düşüp ölmemek için bunları yiyordum.

Sekizinci günün sabahında...

Anlatısının burasında Şehrazat, sabah olduğunu görerek ya­vaşça susmuş.





Sindbat'ın Arkadaşları Biliçsizce Yerken

(Milo Winter)





Ama Üç Yüz Üçüncü Gece Olunca

Demiş ki:

Sekizinci günün sabahında, adanın ters yönündeki kıyısına u­laştım ve orada benim gibi beyaz ve giyimli kişiler gördüm; bu yöreyi örtmüş gibi görünen ağaçlardan biber taneleri toplamakla meşgul bulunuyorlardı. Beni gördüklerinde, gelip yöremi çevir­diler ve benimle çoktan beri işitmediğim kendi dilimde, Arapça konuştular. Bana kim olduğumu, nereden geldiğimi sordular. Onlara "Ey iyi yürekli kişiler, ben garip ve yoksul bir kişiyim!" diyerek yanıt verdim. Ve felaketten ve tehlikelerden yana başı­ma gelenleri onlara anlattım. Öyküm onları çok şaşırttı; ve insan eti yiyenlerin elinden kurtulmuş bulunduğum için beni kutladı­lar, bana yiyecek içecek verdiler; beni bir saatlik bir süre dinlen­mek üzere orada bıraktılar; sonra oralarda bir başka adada otur­makta olan hükümdarlarıyla tanıştırmak için sandallarına götür­düler.

Bu hükümdarın saltanat sürdüğü adanın merkezi çok kalabalık, yaşam için gerekli her şeyin bol bulunduğu, çarşıları zengin ve dükkânları değerli şeylerle dolu; açılan güzel yollarda harika at­lar üzerinde birçok atlının görüldüğü, ama bindikleri atların eyer ve mahmuzdan yoksun olduğu bir kentti. Beni hemen hüküm­dara tanıttılar; selam alınıp verildikten sonra kendisine binicile­rinin eyer ve mahmuzdan yoksun atlar üzerinde dolaşmalarından dolayı duyduğum şaşkınlığı "Hangi nedenle, ey hükümdar haz­retleri, burada eyer kullanılmıyor; oysa at üzerinde rahatlık sağ­layan bir nesnedir bu! Ve biniciyi de atına daha çok egemen kı­lar!" diyerek açıkladım.

Bu sözlerimi duyan hükümdar çok şaşırdı ve bana "Ama bir eyer neden oluşur? Böyle bir şeyi biz ömrümüzde görmedik!" diye sordu. Kendisine "Rahatlığını görebilmen ve hoşluğunu de­neyerek hissetmen için sana bir eyer yapmama izin verir misin?" diye sordum. Bana "Tabii ki!" diyerek yanıt verdi.

Usta bir marangoz buldurdum ve gözümün önünde, tanımla­malarıma göre tahtadan bir eyer yapmasını sağladım. Ve işi biti­rinceye kadar yanından ayrılmadım. Sonra kendim, bu tahta e­yeri yün, pösteki1 ve bakırla örttüm ve yöresini de altın telle iş­lenmiş kordonlar ve püsküllerle donattım; sonra da bir demirci getirterek gemler, mahmuzlar ve üzengiler yaptırdım; bu şeyleri gayet güzel yaptı; çünkü başından bir an bile uzaklaşmamıştım.

Her şey en iyi durumda bitirildikten sonra, hükümdarın ahırın­daki en güzel atı seçtim; eyeri, dizginleri yerleştirip uzun etek­ler, ipek ve altın tellerle örülmüş püsküller, mavi boncuktan ger­danlıklar gibi süsten yana da hiçbir şeyi unutmadan binilmeye hazır hale getirdim. Ve beni büyük bir sabırsızlıkla birkaç gün­dür beklemekte olan hükümdara sunmaya, götürdüm. Hükümdar hemen ata bindi, atın üzerinde kendisini o denli dengeli duyum­sadı ve bu buluşumdan dolayı öylesine doyuma kavuştu ki, se­vincini belirtmek için bana görkemli armağanlar verdi ve büyük bir cömertlik gösterdi.

Büyük vezir bu eyeri gördüğü zaman, bunun eski tarza göre üstünlüğünü anlayarak, bu eyerin bir benzerini kendisine de yapmam için ricada bulundu. Ben de hemen olurumu bildirdim. Böylece ülkenin tüm ileri gelenleri ve yüce makam sahiplerinin her biri bir eyere sahip olmak istedi ve bana siparişte bulundu. Ve bana armağanlar vererek kısa sürede beni kentin en zengin ve en hatırısayılır adamı yaptılar.

Hükümdarın dostu oldum ve bir gün, âdet üzere huzuruna çık­tığımda, bana doğru dönerek "Biliyorsun ki, Sindbat, seni çok severim! Sen, benim sarayımda, yakınlarımdan biri gibi oldun, senden hiç vazgeçemez ve bir gün gelip de bizi terk edebilece­ğin fikrine dayanamaz oldum. Bundan dolayı senden, beni red­detmeyeceğin umuduyla bir şey isteyeceğim!" dedi. Kendisine "Ey hükümdarım, emret! Benim üzerimdeki kudretin, iyilikle­rinle ve bu ülkeye geldiğimden beri karşılığını ödemek istedi­ğim minnettarlıkla pekişmiştir!" diye yanıt verdim. O da "Seni ülkemizden güzel, hoş, mükemmel, parası bol ve nitelikli bir ka­dınla evlendirerek onun seni kentimize ve sarayımıza bağlama­sını istiyorum. Dolayısıyla senden bu isteğimi ve sözlerimi red­detmemeni diliyorum!" diye yanıt verdi.

Ben, bu sözleri duyunca çok şaşırdım; başımı eğdim ve yanıt vermedim; utangaçlık beni öylesine sarmıştı. Bunu gören hü­kümdar "Niçin bir yanıt vermiyorsun, çocuğum?" diye sordu. Kendisine "Ey zamanın şahı, emrin başım üzerinedir: ben senin kölenim!" diye yanıt verdim. Bunun üzerine hemen kadıyı ve ta­nıkları çağırdı ve beni, oracıkta, ailece yüksek, çok zengin, top­rak sahibi, taşınır taşınmaz birçok malı olan ve de güzellikten yana nasibi bol, soylu bir kadınla evlendirdi. Aynı zamanda bana içi donanmış büyük bir saray armağan etti; hizmetçiler, erkek ve kadın köleler ve gerçekten şahane bir dizi ev bağışladı.

Böylece, tam bir refah içinde yaşamaya başladım ve mutluluk ve yürek genişliğinin sınırına ulaştım. Ama, bir gün bu kentten kaçıp birlikte eşimi de götürerek Bağdat'a dönme fikrini hiçbir zaman terk etmedim; çünkü onu çok seviyordum; o da beni se­viyordu; ve aramızdaki uyum eksiksizdi. Ama bir şey bahtın e­liyle saptanmışsa, onu hiçbir insan varlığı yolundan çeviremez. Ve hangi yaratık geleceğin bizim için ne sakladığını bilebilir? Ama bahtın iradesi karşısında tüm tasarılarımızın çocuk oyunu olduğunu bir kez de deneyerek anlamak bana nasipmiş.



* * *



1 Pösteki: Koyun veya keçi postu.





Sindbat Eyer Yaparken

(T. Dalziel)





Günün birinde, bir komşunun karısı, Allah'ın takdiriyle öldü. Bu komşu benim dostum olduğundan, kendisini ziyaret ettim ve kendisine "Komşum, bize izin verilenden daha fazla dertlenme! Allah yakında sana daha kutsanmış bir kadın sağlayarak kaybet­tiğinin yerini doldurur! Allah ömrünü uzatsın!" diyerek onu te­selliye çalıştım. Ama komşum, bu sözlerime şaşarak, bana "Ya­şayacak sadece bir saatim kaldığı halde, nasıl oluyor da bana u­zun ömür diliyorsun?" dedi. Bu kez, şaşırmak sırası bana geldi ve ona "Komşum, neden böyle konuşuyorsun ve de neden böy­lesine önseziler taşıyorsun? Sen, Tanrı'ya şükür, sağlıklısın ve seni tehdit eden bir şey de yok! Yoksa intihar etmek niyetinde misin?" dedim. Bana "Ah! Görüyorum ki, sen bizim ülkemizin âdetlerini bilmiyorsun. Bil ki, geleneklerimiz, ölen bir kadının kocasıyla birlikte gömülmesini gerektirir; ve de tüm kadınlar ö­len kocalarıyla birlikte gömülürler. Bu kural hiç değişmez. Ben de ölen karımla birlikte gömüleceğim! Burada herkes, hüküm­dar bile olsa, atalarımızın koyduğu bu yasaya uymak zorunda­dır!" diye yanıt verdi. Bu sözleri duyunca "Vallahi! Bu âdet çok nefret uyandırıcı! Ben asla buna uyamam!" diye haykırdım.

Biz böylece konuşurken, komşumun ana babası ve dostları içe­ri girdiler ve ellerinden geldiğince onu, kendi ölümü ve karısının ölümü konusunda teselli ettiler. Bunu izleyerek cenaze hazırlık­larına başlandı. Kadının cesedi en güzel giysilerle giyindirildik­ten ve en değerli ziynetlerle donatıldıktan sonra açık bir tabuta kondu; sonra cenaze alayı düzenlendi ve gömüleceği yere doğru yollandı.

Kentin dışında denize bakan bir tepeye ulaştık. O yörede bir yerde, taştan kapağı ivedilikle açılan derin bir kuyu gördüm. İçi­ne mücevherleriyle ölü kadının cesedi konulmuş tabutu buraya indirdiler; sonra hiçbir direnme göstermeyen komşumu yakala­dılar ve yanına azık olarak büyük bir su testisi ve yedi somun koyarak bir ip aracılığıyla kuyunun dibine sallandırdılar. Bu iş bitince, kuyunun ağzını, kapak olarak kullanılan büyük kayalar­la yeniden kapattılar; ve geldikleri yere döndüler.

Oysa, bütün bunları gören ben, tasarlanamayacak kadar büyük bir korkuya kapılmıştım; içimden "Bu durum, bugüne kadar gördüğüm şeylerin hepsinden daha kötü!" diye düşündüm. Ve saraya döner dönmez, gidip hükümdarı buldum ve ona "Efen­dim, bugüne kadar pek çok ülke gezdim, ama hiçbirinde karısı ölen erkeğin canlı canlı onun cenazesiyle birlikte gömülmesi gi­bi barbarca bir âdet görmedim! Bundan dolayı, ey zamanın hü­kümdarı, bir yabancı olsa da, kocanın mutlaka ölen karısıyla bir­likte gömülmek zorunda olup olmadığını öğrenmek isterdim!" dedim. Bana "Hiç kuşkusuz! O da karısıyla birlikte gömülür!" diye yanıt verdi.

Bu sözleri işitince, karaciğerim üzerindeki safra kesemin patla­dığını duyumsadım; ve oradan korkudan çıldırmış gibi ayrıldım, benim yokluğumda karımın ölüvermesi ve kendimin de tanıklık ettiğim korkunç cezaya çarpılmam ihtimalinden korku içinde e­vime döndüm. Kendi kendime "Sindbat, sakin ol! Kuşkusuz il­kin sen ölürsün! Ve böylece canlı canlı gömülmekten kurtulur­sun!" diyerek boşu boşuna kendimi avutmaya çalışıyordum. Bu­nun bana hiç yararı olmadı; çünkü kısa bir süre sonra eşim hasta düştü; birkaç gün yatakta kaldıktan sonra, benim yöresinde dört dönüp gece gündüz gösterdiğim ilgiye rağmen öldü.

Bunu görünce, sınırsız bir acıya kapıldım; çünkü, aslında, diri diri gömülmenin, insan eti yiyenler tarafından yutulmaktan daha az kötü olmadığını düşünüyordum. Hükümdarın kendisinin evi­me gelip bana başsağlığı dilediğini görünce, artık bahtımın ke­sinleştiğinden kuşkum kalmadı. Kendisi, sarayının tüm ileri ge­lenleriyle, alayın başında, yanıbaşımda yürüyerek, tüm ziynetle­ri ve süs eşyalarıyla donanmış olan ölen karımın tabutu çukura yerleştirildikten sonra, benim de gömülmeme onur vermek üze­re birlikte gelmek istedi.

Denize bakan sözü geçen çukurun üzerinde bulunduğu tepenin eşiğine geldiğimizde, eşimin cesedi çukurun dibine indirildi; bu­nu izleyerek orada bulunanların hepsi bana yaklaştılar ve beni teselli ederek vedada bulundular. Bunu görünce, hükümdarın ve orada bulunanların ruhları üzerinde etkileyici bir girişimde bulu­nup beni bu felaketten beri kılmaları için ağlayarak "Ben bir ya­bancıyım; benim sizin yasalarınıza bağlı tutulmam haksızlıktır! Zaten kendi ülkemde de yaşayan ve bana ihtiyaç duyan başka bir eşim ve çocuklarım var!" diye haykırdım.

Ama ne kadar bağırıp hıçkırıklara gömülsem de, beni dinleme­yerek yakaladılar; kolumun altından ipler geçirerek bir direğe bağladılar ve âdet üzere bir su testisi ve yedi somun ekmekle birlikte beni kuyunun dibine sallandırdılar. Çukurun tam dibine ulaşınca "Bağlarını çöz de ipi yukarı çekelim!" diye haykırdılar. Ama ben kendimi bağlardan kurtarmak istemedim; beni yukarı çekmek üzere karar almaları için ipi çekip durdum. Bunun üze­rine ipi üstüme fırlatarak kuyunun ağzını büyük kayalarla kapa­tıp benim feryatlarıma kulak asmadan çekip gittiler...

Anlatısının burasında Şehrazat sabahın belirdiğini görerek ya­vaşça susmuş.

Ama Üç Yüz Dördüncü Gece Olunca

Demiş ki:





Sindbat Diri Diri Mezara Gömülmeye Hazırlanırken

(V. Britvin)





... feryatlarıma kulak asmadan çekip gittiler.

Bu yeraltı mevkiinin pis kokusu beni hemen burnumu tıkamak zorunda bıraktı. Ama bu, benim, yukarılardan sızan ışık sayesin­de, içi eski yeni cesetlerle dolu bu ölüm mağarasını incelememe engel olmadı. Burası çok geniş bir yerdi ve bakışımın derinliğini kavrayamayacağı kadar uzaklara yayılıyordu. O zaman kendimi yere attım ve ağlayarak "Sen bu bahtsızlığı çekmeye layıksın, ey ruhu doyumsuz Sindbat! Ve sonra, sanki bu kentte bir kadınla evlenme zorunluğun var mıydı? Keşke Elmaslar Vadisi'nde öl­seydin! Ya da yamyamlar seni yeseydiler! Denizde felakete uğ­radığın seferlerden birinde ölsen, bu korkunç ölüme mahkûm e­dilmenden çok daha iyi olurdu!" diye kendi kendime hayıflan­dım. Ve orada başıma, karnıma ve her yanıma şiddetli yumruk­lar indirdim. Yine de, açlık ve susuzluk duyunca, ölümü açlığa yeğleyecek yerde üzerime iple bağlanmış olan su testisini ve ek­mekleri çözdüm, gelecek günleri de düşünerek tutumlulukla yi­yip içtim.

Böylece, bu çukurun dayanılmaz kokusuna burnum alışmış o­larak ve üzerinde bulunan kemikleri kaldırıp toprak üzerinde bir köşede uyuyarak birkaç gün geçirdim. Ama çok geçmeden, su­suz ekmeksiz kalacağım anın yaklaşmakta olduğunu anladım. Ve sonunda bu an geldi. O zaman kesin bir umutsuzluğa kapıla­rak iman tazeledim ve gözlerimi kapatarak ölümün gelmesini beklemekte idim ki, birdenbire başımın üzerindeki çukurun ka­pağının açıldığını ve tabutuna konmuş bir erkek ölünün; ardın­dan da, bir testi su ve yedi somunla birlikte eşinin indirildiğini gördüm.

Sonra da, yukarıdaki adamların hiç gürültü yapmadan yeniden çukurun ağzını kapatmalarını bekledim; elime büyük bir ölü ke­miği aldım; ve bir sıçrayışta kadının yanına ulaşarak tek vuruşta





Sindbat Diri Diri Mezar Mağarasına İndirilirken

(H. J. Ford)





onu öldürdüm; ve ölümünden güven duymak için, bütün gücüm­le bir daha, bir daha vurdum. O zaman üzerindeki testi ile yedi somunu aldım; böylece beni birkaç gün daha yaşatacak azığı sağlamış oldum. Bu sürenin bitiminde, çukurun ağzı yeniden a­çıldı; bu kez ölen bir kadın ile bir erkek aşağı sarkıtıldı. Can de­ğerli olduğu için yaşam uğruna erkeği öldürerek somunlarım ve suyunu almakta kusur etmedim. Ve böylece canlı olarak gömü­len kişileri öldürerek ve üzerinden azığını çalarak epeyce uzun bir süre daha yaşadım.

Günlerden bir gün, her zamanki yerimde uyurken, alışık olma­dığım bir gürültüyle sıçrayarak uyandım. Bu, sanki bir insan so­luması ve bir adam sesiydi. Ayağa kalkıp diri gömülenleri öldür­mek için kullandığım o kemiği elime aldım ve gürültünün geldi­ğini sandığım yöne doğru yollandım. Kuvvetle soluyarak kaçan bir varlığı şöyle böyle gördüğümü sandım. Bunun üzerine, elim­deki kemikle silahlanmış olarak, uzun süre onu kovaladım; ve karanlıkta her adımda ölülerin kemikleri üzerinde sendeleyerek ardından koşup durdum; o sırada birdenbire, tam karşımda, ma­ğaranın dibinde, bazen yanan, bazen sönen bir yıldız gördüğümü sandım. O doğrultuda yürümeyi sürdürdüm; ilerledikçe yıldızın büyüdüğünü ve genişlediğini görüyordum. Ama, bunun dışarıya çıkmamı sağlayacak bir açık kapı olduğunu asla düşünemiyor­dum; ve kendi kendime "Burası herhalde, adamların cesetleri in­dirdikleri bir başka kuyu ağzı olacak!" diyordum. Oysa, bir hay­vandan başka bir şey olmayan kovaladığım varlık bir atılım ya­parak bu çıkış yerinden sıçrayarak geçince, çok heyecanlandım. O zaman bu deliğin hayvanların gelip mağaradaki ölülerin be­denlerini yemek için girip çıktıkları bir yarık olduğunu anladım. Ben de hayvanın arkasından sıçrayarak kendimi birdenbire gö­ğün altında bir açıklıkta buldum. Bunu görünce, kurtuluşumdan dolayı, diz üstü gelerek Tanrı'ya şükrettim; ve ruhumu yatıştıra­rak sakinleştim. Bu durumda yöremi inceledim; ve deniz kı­yısında bir dağın eteğinde bulunduğumu anladım; ve bu dağın kentle hiçbir ulaşım olanağı bulunmadığını da fark ettim. Dağa çakmaya çalıştım, ama başaramadım. O zaman, açlıktan ölme­mek için, söz konusu delikten yeniden mağaraya döndüm; gidip su ve ekmek aldım; ve bunlarla beslenmek üzere yeniden gök­kubbenin altına döndüm; ve burada ölüler arasında kaldığım za­mankinden daha fazla iştahlı olduğumu gördüm.

Böylece her gün gidip diri diri gömülenleri öldürerek mağara­dan ekmek ve su getirdim. Sonra aklıma ölülerin üzerindeki bü­tün ziynetleri: elmasları, bilezikleri, gerdanlıkları, incileri, ya­kutları, işlenmiş madenleri, değerli kumaşları ve tüm altın ve gümüş eşyayı toplama fikri geldi. Ve bir gün tüm bu ziynetlerle birlikte kurtulma umudu içinde ganimetimi deniz kıyısına taşı­dım. Ve her şey hazır olsun diye, mağarada bulunan kadın ve er­keklerin giysileri ya da kumaşlarıyla bunları iyice sarıp sarmala­yarak denk haline getirdim.

Bir gün denizin kıyısında oturmuş başıma gelenleri ve o günkü durumumu düşünürken, dağın yakınından bir geminin geçtiğini gördüm. Çabucak ayağa kalktım, sarığımın tülbentini çözüp sal­lamaya, sıçrayarak ve bağırarak kıyıda koşmaya başladım. Tan­rı'nın lütfûyla, gemidekiler benim işaretlerimi gördüler ve gelip beni almak ve geminin güvertesine çıkarmak için bir kayık in­dirdiler. Beni birlikte alıp hazırladığım denklerle de ilgilendiler.

Geminin güvertesine çıkınca, kaptan, yanıma yaklaştı ve bana "Sen kimsin, yöreden uzun süredir gemiyle geçtiğim ve hiçbir insan varlığına rastlamadığım halde, nasıl oldu da seni bu dağın eteğinde buldum?" dedi. Kendisine "Efendim, ben bu ülkelerin yabancısı, zavallı bir tacirim. Mallarımı bu kıyıda batan büyük bir gemiye yüklemiştim; ve tüm arkadaşlarım içinde sadece ben Tanrı'nın yardımıyla ve cesaretim ve dayanıklılığım sayesinde boğulmaktan kurtulabildim ve kendimle birlikte gemi parçalan­dığı zaman elime geçirebildiğim büyük bir tahta parçasına yük­leyerek mallarımı da kurtarabildim. Tanrı benim açlıktan ve su­suzluktan ölmemi istememiş olacak ki, talihin bir lütfû olarak geminize rastladım" diye yanıt verdim. Ama kaptana, evlenmem ve canlı canlı gömülmem konusundaki gerçeği, gemide neredey­se kurbanı olacağım o korkunç âdetin hüküm sürdüğü ülkeden bir yolcu bulunabilir korkusuyla söylemekten çekinerek kaptana sadece bu kadar açıklamada bulundum.

Ve kaptanla olan konuşmamı bitirince, yüklerden birinden çok değerli güzel bir eşya çıkararak yolculuğum boyunca beni gere­ğince gözetmesi için kendisine armağan olarak sundum. Ama kaptan, ilgisizlikle, armağanımı kabul etmek istemedi ve bana, iyiliksever bir edayla "İyi bir harekette bulunmanın karşılığında armağan almak gibi bir âdetim yok. Denizden kurtardığımız ilk kişi sen değilsin! Başka kazaya uğrayanları da Allah rızası için kurtardık ve ülkelerine götürdük; bize ödemede bulunmalarını istemediğimiz gibi, çoğu zaman her şeylerini yitirdiklerinden, kendilerine karşılıksız olarak yiyecek içecek sağladık ve giyile­cek eşya verdik; ve bunu her zaman Allah rızası için yaptık ve adam adama, insanlık adına yardımda bulunulursa Tanrı hoşnut olur diye düşündük!" dedi. Bu sözleri duyunca kaptana teşekkür ettim ve ona uzun ömürler diledim; o da yelkenlerin açılmasını buyurdu ve gemiyi yola çıkardı.

Günler boyunca, adadan adaya, denizden denize geçerek gemi­de yolculuğu sürdürdük; bu sırada rahatça uzanarak geçirdiğim garip serüvenleri düşündüm ve kendi kendime "Gerçekten bütün bu felaketleri yaşadım mı, yoksa rüya mı gördüm?" diye sor­dum. Hatta bazen, ölü eşimle yeraltı mağarasında geçirdiğim günleri düşünerek korkudan çıldıracak gibi oldum.





Sindbat Hayvanın Peşinde Mağaranın Çıkışını Bulduğunda

(Louis Rhead)





Ama sonunda, Yüce Tanrı'nın gücüyle, sağlıklı olarak Basra'ya ulaştık; oradan da, birkaç gün eğleştikten sonra, Bağdat'a geldik.

O zaman, ben de, yanımda sonsuz servetlerle, kendi mahalle­min yolunu tuttum ve evime ulaştım. Orada, anama, babama ve dostlarıma kavuştum; onlar da benim dönüşümü şenliklerle ve sağ salim döndüğüm için sonsuz sevinç duyarak kutladılar. Ben de, özenle servetimi dolaplara yerleştirdim; dost ve tanıdıkları­ma da büyük bağışlarda bulunmayı unutmadım. O zamandan sonra da, hoşça vakit geçireceğim kimselerle birlikte tüm eğlen­celerden ve tüm zevklerden nasip almaktan geri kalmadım.

Ama bütün bu anlattıklarım, size, Allah isterse yarın anlatacak­larımla kıyaslanınca, gerçekten hiçbir şey değildir.

İşte Sindbat o gün böyle konuşmuş! Ve hamala yüz altın ver­mekte de kusur etmemiş ve orada bulunan hatırısayılır kişilerle birlikte onu da yemeğe çağırmış. Sonra herkes duyduklarına hayran kalarak evine dönmüş.

Hamal Sindbat'a gelince...

Anlatısının burasında Şehrazat, sabahın belirdiğini görmüş ve yavaşça susmuş.

Ama Üç Yüz Altıncı Gece Olunca

Demiş ki:

Hamal Sindbat'a gelince, o da evine ulaşmış ve orada bütün gece duyduğu şaşırtıcı öyküyü düşünmüş. Ve ertesi gün, Gemici Sindbat'ın evine gittiğinde hâlâ, ev sahibinin gömülüşü öyküsü­nün etkisi altındaymış. Ama sofra örtüsü çoktan serilmiş bulun­duğundan, ötekilerle birlikte sofraya oturmuş ve yiyip içerek Tanrı'ya şükürler etmiş. Bunu izleyerek, genel sessizliğin orta­sında, Gemici Sindbat'ın anlattığı şu öyküyü dinlemişler:





Gemici Sindbat'ın Beşinci Gezisi


Sindbat "Bilin ki dostlarım" diye söze başlamış ve sözünü şöyle sürdürmüş:

Dördüncü gezimden dönüşümden sonra, neşe içinde zevklere ve eğlencelere daldım; öyle ki, kısa sürede geçmiş acılarımı u­nuttum ve olağandışı serüvenlerimin bana sağladığı hayranlık verici kazançlardan başka şey hatırlamaz oldum. Size, insanoğ­lunun yaşadığı öteki ülkelere doğru yeni gezilere beni kışkırtan ruhumun isteklerine itaat etmekten asla kaçınmadığımı söyler­sem sakın şaşmayın!

O zaman kalkıp satışı kolay, kazanç getirmekten yana güvenli ve verimli olduğunu bildiğim mallar satın aldım; onları denk ha­line getirtip yanıma alarak Basra'ya gittim.

Orada, rıhtımda gezinirken hoşuma giden yepyeni bir gemi gördüm; ve hemen oracıkta satın aldım. Sonra da hizmetimde bulunmak üzere bir kaptanla tayfalar tuttum; mallarımı, sonra­dan hizmetimde bulunmak üzere kalacak kölelerle gemiye yük­lettim. Yolcu olarak da yüzlerinden iyi kimseler olduğunu sezin­lediğim, bana namusluca yolculuk bedellerini ödeyen kimi tacir­ler aldım. Böylece, bu kez bir geminin sahibi olarak, denizin so­runları hakkında edindiğim deneyimler sayesinde, kaptana gö­rüşlerimi aktararak yardımcı oldum.

Yüreğimiz yeğni ve sevinçli ve birbirimize hayırlı yolculuklar dileyerek Basra'dan ayrıldık. Yolculuğumuz da ılımlı bir deniz üzerinde, uygun bir rüzgârla, sürekli olarak istenen düzeyde ve mutlu geçti. Alışveriş için birçok iskeleye uğradıktan sonra, bir gün, oturulacak yere benzer, üstünde sadece beyaz bir kümbetin görüldüğü, insansız ve boş bir adaya yaklaştık. Ama ben, bu be­yaz kümbeti daha yakından inceleyince, bunun bir rıh yumurtası olduğunu anladım. Bununla birlikte yolculara hiçbir şey söyle­medim; onlar da kıyıya çıkınca bu yumurtanın üstüne iri taşlar atmaktan başka yapacak daha tutarlı bir iş bulamamışlar. Sonun­da da onu kırmışlar ve büyük bir şaşkınlıkla, yumurtadan pek çok sıvı aktığını görmüşler; birkaç saniye sonra da rıh yavrusu yumurtadan bir ayağını çıkarmış.

Bunu görünce, tacirler yumurtayı kırma işini sürdürmüşler; sonra da gövdesini parçalayarak yavru rıhı öldürmüşler. Sonra da gelip bana serüvenlerini anlattılar.

Söylediklerini işitince, korkunun sınırlarına ulaştım ve onlara, "Mahvolduk! Biraz sonra rıhın anası, babası gelip bize saldırır ve de bizi gebertirler! Bundan dolayı bu adadan elden gelen hız­la ayrılmamız gerek!" diye haykırdım. Ve hemen yelkenleri aç­tık ve rüzgârın yardımıyla enginlere açıldık.

Bütün bu süre içinde, tacirler rıhın etlerini kızarttılar; ama da­ha bunları yemeye başlamak için zaman bile bulamadan, güneşi tüm olarak maskeleyen iki iri bulutun belirdiğini gördük. Bu bu­lutlar biraz daha yakınımıza gelince, bunların öldürülen yavru­nun ana babası olan iki dev gövdeli rıhtan başka bir şey olma­dıklarını anladık. Onların kanat çırpıp bir gökgürültüsünden de dehşetli haykırışlar kopardıklarını duyduk. Ve birdenbire tam te­pemize, ama epeyce yüksekte uçarak dikildiklerini gördük; her biri pençelerinde bizim gemimiz kadar büyük birer kaya tutu­yordu.

Bunu görünce, rıhların alacakları öcün sonunda yitip gideceği­mizden hiçbir kuşkumuz kalmadı. Ve birdenbire rıhlardan biri göğün yücelerinden, geminin üstüne pençesindeki taşı bıraktı.





Sinbad'ın Tacir Tayfası Rıh Yumurtasını Kırdıklarında





Ama kaptan çok deneyimliydi; dümen kırarak bizi rotamızın dı­şına çıkardı ve taş, gemiyi kıl payı sıyırarak denize gömüldü; aç­tığı gedikten âdeta denizin dibini gördük; gemi de korkunç bi­çimde bir yükselip bir sulara batarak yeniden bir kez daha yük­seldi. Ama, aynı anda, bahtımız, ikinci rıhın, ondan sakınma­mıza zaman bulamadan, pençesindeki kayayı üzerimize atmasını takdir etmiş olmalı ki kaya, geminin art bölümüne düşerek dü­men yekesini1 yirmi parçaya ayırdı ve geminin yarısını da par­çalayarak sulara gömdü. Birdenbire, tacirler ve tayfaların kimi­leri ezildi, kimileri sulara gömüldüler. Ben sulara gömülenler a­rasındaydım. Ancak, birkaç saniye sonra, değerli canımı kurtar­mak içgüdüsüyle ölüme karşı savaşarak suyun yüzüne çıktım; ve mutlu bir rastlantıyla, batan geminin kalaslarından birine tu­tundum.

Sonra gayret gösterip bu kalasın üzerine çıktım ve ayaklarımı kürek gibi kullanarak, rüzgâr ve akıntının etkisiyle, artık yor­gunluktan, açlıktan ve susuzluktan soluğum kesilmek üzere iken bir adaya ulaştım. Kendimi ilkin kumsala atarak, orada ruhum ve bedenim dinlenip sakinleşinceye kadar bitkin halde, bir saat kadar uzandım. Sonra ayağa kalkıp yöreyi tanımak üzere adada yürümeye başladım.

Bu kez, bahtın beni cennet bahçeleriyle kıyaslanabilecek gü­zellikte bir bahçeye ulaştırdığını anlamam için uzun boylu yol almama gerek kalmadı. Hayran gözlerimin önünde, her yanda, yıldızlı meyve ağaçları, akar çaylar, bin bir cıvıltılı kuşlar ve şa­şılacak güzellikte çiçekler vardı. Ben de bu meyvelerden yemek­ten, bu suyu içmekten ve bu çiçekleri koklamaktan geri durma­dım; ve her şeyi olabildiğince yücelikte buldum.



* * *



1 Yeke: Dümen başına takılıp dümenin istenilen tarafa basılması için kullanılan demir veya ağaçtan yapılmış kol.





Rıhlar Gemiyi Batırmaya Çalışırken

(John Dixon Batten)





Rıhlar Gemiye Koca Kayaları Fırlatırken

(H. J. Ford)





Anlatısının burasında Şehrazat, sabahın belirdiğini görerek yavaşça susmuş.

Ama Üç Yüz Yedinci Gece Olunca

Demiş ki:

... ve her şeyi olabildiğince yücelikte buldum. Ve de bulundu­ğum yerden artık hiç kıpırdamadım ve akşama kadar yorgunluk­larımdan sıyrılmaya çalıştım.

Ama gece olunca, kendimi bu adada, bu ağaçların ortasında yapayalnız buldum; beni çevreleyen güzellik ve barış havasına karşın, dayanılmaz bir korkuya düşmekten kendimi alamadım; ve ancak bir gözümü kapayarak uyuyabildim; ve uykum, bu ses­sizlik ve yalnızlık içinde, müthiş bir karabasana dönüştü.

Sabahla birlikte, daha sakin kalktım; ve araştırmalarımı biraz daha ötelere doğru sürdürdüm. Böylece bir kaynağın suyunun döküldüğü bir gölete ulaştım; bu göletin kıyısında, ağaç yaprak­larından oluşmuş büyük bir harmaniyeye bürünmüş olarak yaşlı, saygın bir kişinin hareketsiz oturmakta olduğunu gördüm. Ve i­çimden "Bu yaşlı kişi, herhalde, benden önce batan bir gemiden kurtularak bu adaya sığınan biri olmalı!" diye düşündüm.

Yanına yaklaşarak selam verdim. O da hiçbir şey söylemeden sadece işaretle benim selamıma yanıt verdi. Kendisine "Ey say­gın şeyh, nasıl oluyor da böylesi bir yerde bulunuyorsun?" diye sordum. Bana hiçbir yanıt vermedi; ancak başını kederle salla­yarak "Beni omuzlarına almanı ve şu çayı geçirmeni senden rica ediyorum; öte yandaki meyveleri koparmak istiyorum!" anla­mında bir işaret yaptı.





Sindbat Yaşlı Adama Rastladığında

(Walter Paget)





Bunu görünce "Sindbat, hiç kuşkusuz şu yaşlı kişiye bu hizme­ti sağlayarak hayırlı bir iş görmüş olursun!" diye düşündüm; ve eğilip bacaklarını göğsüme sallandırarak onu omuzlarıma aldım; o da baldırlarıyla boynumu, kollarıyla da başımı sıktı. Onu çayın öteki yakasına, bana gösterdiği yere kadar taşıdım; sonra yeni­den eğilerek "Yavaşça sırtımdan in, ey saygın şeyh!" dedim. Ama yerinden kıpırdamadı. Aksine, boynumu bacaklarıyla daha çok sıktı ve tüm gücüyle omuzlarıma kenetlendi.

Bunu görünce, şaşkınlığın sınırına ulaştım ve büyük bir dikkat­le ayaklarına baktım. Bunlar bana, tıpkı bir öküzün ayağı gibi kara ve kıllı göründü ve beni çok korkuttu. Ve de, birdenbire sonsuz bir korkunun pençesinde onu sırtımdan sıyırmak ve yere atmak istedim; ama o zaman gırtlağımı öylesine kuvvetle sıktı ki, beni yarı yarıya boğdu. Gözümün önünde dünya karardı. Bu­nun üzerine son bir gayret gösterdim; ancak bu, benim soluğu­mu yitirerek toprağa baygın düşmeme neden oldu.

Bir süre, geçtikten sonra, kendime geldim ve baygınlığıma karşın, yaşlı adamı hâlâ sırtımda kenetlenmiş olarak buldum; boğazımdan hava girsin diye sadece ayaklarını biraz aralamıştı. Soluk aldığımı görünce, ayağa kalkmaya zorlamak için karnımı iki ayağıyla tepti. Duyduğum acı beni itaate zorladı; ve o, her zamankinden daha fazla sıkarak boynuma kenetlenirken, ben de ayağa kalktım. Elleriyle ağaçların altına doğru ilerlememi işaret etti; ve orada meyve toplamaya ve bunları yemeye koyuldu. Ona karşı koyduğumda ya da biraz hızlı yürüdüğümde, beni itaate zorlayıp çok şiddetli tekmeler indiriyordu. O gün, beni bir yük hayvanı gibi koşturarak omuzlarımda kaldı ve uyuyabilmek için de daima omuzlarımda kalarak benimle birlikte yere uzandı. Ve sabahleyin, kendisini bir gün önceki gibi taşıtmak için karnıma vurduğu bir tekmeyle beni uyandırdı. Böylece kenetli olarak, durup dinlenmeden, gece gündüz omzumda kaldı. Ve üzerimde





Yaşlı Adam Sindbat'ın Omuzlarındayken

(John Dixon Batten)





olduğu halde her türlü sulu ya da katı ihtiyacını gördü. Tekme­lerle, yumruklarla, acımaksızın beni yürüttü.

Aynı zamanda bir genç adamdan daha güçlü ve bir eşek sürü­cüsünden daha merhametsiz olan bu yaşlı adamın ruhumda u­yandırdığı alçalmanın ve bedenimde yarattığı ıstırabın benzerini bütün ömrümce hiç duymadığımı söyleyebilirim. Ondan kurtul­mak için ne yapmam gerektiğini de kestiremiyordum ve beni merhamete sevkedip onu sırtıma almaya razı eden iyi duygula­rıma lanet edip duruyordum. Ve gerçekte, o anda, yüreğimin en derin arzusuyla ölmek istiyordum.

Epeyce uzun bir süre bu berbat durumu sürdürmekteyken, bir gün, beni iri balkabaklarının asılı bulunduğu bir ağacın altına doğru yönelttiği sırada, aklıma bu yemişleri bir kap olarak kul­lanma fikri geldi. O zaman ağaçtan düşmüş bulunan büyücek bir balkabağını alıp içini temizledim; sonra gidip en güzel üzüm salkımlarını topladım ve iyice ezerek sularını ağzına kadar bu­nun içine doldurdum. Sonra ağzını daha önce kestiğim kapa­ğıyla yeniden özenle kapattım ve güneşte bıraktım; orada birkaç gün kaldı ve içindeki üzüm suları şaraba dönüştü.

O zaman asma kabağını elime aldım; beni yeniden güçlendire­cek ve yükün yorgunluğuna dayanmamı sağlayacak miktarda iç­tim; ama kendimi sarhoşluğa kaptıracak kadar değil... Ve kendi­mi güçlenmiş ve büyük bir sevince kapılmış buldum; öylesine ki, ilk kez, artık bana pek ağır gelmeyen sırtımdaki yükle atlayıp zıplamaya ve ağaçlar arasında şarkı söyleyerek raksetmeye baş­ladım. Hatta tutturduğum raksın havasına uyarak ellerimi çırpı­yor ve hançeremin2 olanca gücüyle gülüyordum.



* * *



2 Hançere: Gırtlak





Yaşlı Adam Sindbat'ın Omzunda Kafayı Bulurken

(H. J. Ford)





Yaşlı adam beni bu alışılmadık durumda görünce, gücümün o­nu zahmetsizce taşıyacak kadar arttığını anladı ve işaretlerle bal­kabağını kendisine vermemi istedi. Ben, önce onun bu isteğine karşı çıktım; ama ondan o denli korkuyordum ki, isteğini reddet­meyi göze alamadım; dolayısıyla içimden gelmese de çabucak şarap kabını ona verdim. Onu elleriyle aldı ve dudaklarına gö­türdü; önce denemek için tadına baktı; içki hoşuna gittiğinden, balkabağının içindekini son damlasına kadar içti ve boşalan kabı fırlatarak attı.

Şarabın etkisi çok geçmeden beynini sardı; ve sarhoş olmasına yetecek kadar çok içki içtiğinden, o da ilkin kendi tarzına göre raksetmekte ve omuzlarımda sıçrayıp durmakta gecikmedi; son­ra zayıf düşerek tüm kasları gevşedi ve omuzlarımda, düşme­mek için dik durmaya çalışarak sağa sola sallanmaya başladı.

O zaman ben, artık önceki kadar sıkı sıkıya sarılmadığını anla­yarak çabuk hareket edip bacaklarını boynumdan çözdüm ve bir omuz darbesiyle onu birkaç adım öteye fırlattım; toprakta yu­varlanarak hareketsiz kaldı. O zaman üzerine sıçradım ve ağaç­lar arasında bulduğum iri bir taşla birçok kez başına vurdum; so­nunda yerini bulan vuruşlarla kafası ezildi ve kanı derisine bu­laştı ve öldü! Tanrı hiçbir zaman ruhuna huzur vermesin!

Anlatısının burasında Şehrazat, sabahın belirdiğini görerek yavaşça susmuş.

Ama Üç Yüz Sekizinci Gece Olunca

Demiş ki:

Tanrı hiçbir zaman ruhuna huzur vermesin!



Onun öldüğünü görünce, bedenim kadar ruhumun da artık sa­kinliğe kavuştuğunu duyumsadım; sevinçten koşmaya başladım ve böylece gemi battıktan sonra denizin beni attığı kıyıya ulaş­tım. Baht, tam o anda, demir atmış olan bir geminin karaya çık­mış tayfalarının su ve meyve aramak üzere orada bulunmalarını istemişti. Beni görerek, şaşkınlığın sınırına ulaştılar; yöremi çe­virip benden ve onlardan yana selamlar alınıp verildikten sonra soru sormaya başladılar. Ben de onlara, tüm başımdan geçenleri, boğulmaktan nasıl kurtulduğumu ve sonra nasıl sonunda öldür­mek zorunda kaldığım yaşlı kişi tarafından sürekli olarak bir yük hayvanı durumuna sokulduğumu anlattım.

Öykümü dinleyince, tayfalar şaşıp kaldılar ve "Ne inanılmaz şey senin bu şeyhten kurtuluşun! Ona tüm gemiciler Denizin Yaşlı Kişisi adını verirler! Onun altında boğulmaktan kurtulan ilk kişi sensin; çünkü egemen olduğu herkesi kalçalarının ara­sında sıkarak öldürür o! Seni kurtaran Tanrı'ya şükürler olsun!" diye haykırdılar.

Bunu izleyerek, beni alıp kaptanlarının samimiyetle kabul etti­ği ve bana çıplaklığımı örten giysiler verdiği gemilerine götür­düler; kaptan bana serüvenimi anlattırdıktan sonra kurtuluşum­dan dolayı beni kutladı ve yelken açtırıp gemiye yol verdi.

Gemide yolculukla geçen pek çok gün ve geceden sonra, deniz kenarında kurulmuş, çok güzel evleri olan bir kentin rıhtımına ulaştık. Bu kente, yöresindeki ağaçlarda şaşılacak kadar çok maymun yaşadığı için Maymunlar Kenti deniyordu. Gemideki tacirlerden biriyle birlikte bu kenti gezmek ve biraz iş yapmayı denemek üzere karaya indim. Benimle dostça ilgilenen tacir, bana bir pamuklu torba verdi ve "Bu torbayı al, çakılla doldur ve duvarlardan dışarı çıkacak olan kent halkına katıl! Onlar ne ya­pıyorlarsa, sen de aynısını yap! Böylece oldukça bereketli şekil­de yaşamını kazanırsın!" dedi. Bunun üzerine, kendisinin bana önerdiği şekilde davrandım, torbamı çakılla doldurdum ve bu işi bitirince, her biri benim gibi çakıl dolu torbalar yüklenmiş bir topluluğun kentten dışarı çıktıklarını gördüm. Dostum tacir beni onlara överek tanıttı ve onlara "Bu garip ve fakir bir kişidir. Ya­şamını sağlaması için onu da birlikte götürün! Ona bu hizmeti sağlayarak hizmet sunucu Tanrı tarafından bol bol armağan ka­zanırsınız!" dedi. Onlar da duyup itaat ettiklerini söylediler ve beni de aralarına aldılar.

Bir süre yürüdükten sonra, kimsenin üzerlerine çıkamayacağı kadar yüksek ağaçların bulunduğu bir vadiye ulaştık; bu ağaç­larda sözü edilen maymunlar mekân tutmuştu; ağaçların dalları Hindistan cevizi olarak adlandırılan, kabuğu sert ve iri meyve­lerle ağırlaşmıştı. Bu ağaçların dibinde durduk, yol arkadaşlarım torbalarını yere koydular ve maymunları içinden çıkardıkları ça­kıllarla taşlamaya başladılar. Ben de, onlar gibi yaptım. Bunun üzerine maymunlar, kızdılar; ağaçlardan kopardıkları Hindistan cevizlerini atarak bize yanıt verdiler. Ve biz, böylece, yeterli za­man geçtiğine inanarak bu meyveleri topladık ve torbalarımıza doldurduk.

Torbalanınız bir kez dolunca, onları omuzlarımıza yükledik ve kentin yolunu tuttuk; orada tacir benden torbayı aldı ve bedelini ödedi. Ben de artık hemen her gün Hindistan cevizi toplayıcılara yoldaşlık ederek topladığım meyveleri kente getirdim ve bunları kentte satarak çokça para kazandım. Bununla çeşitli alışverişte ve mal değişiminde bulunarak servetimi arttırdım ve bir gün İn­ciler Denizi'ne giden bir gemiyle o kentten uzaklaştım.

Yanımda bol miktarda Hindistan cevizi götürdüğümden, uğra­dığımız her adada bunlara karşılık karabiber ve tarçın alarak; bunları da başka yerde satarak ve kazandığım parayı yanıma ala­rak İnciler Denizi'ne ulaştım; orada kendi hesabıma dalgıçlar tuttum. Talihim yaver gitti. İnci avı verimli geçti. Bu dalışlar, bana kısa sürede pek çok para kazandırdı. Artık dönüşümü erte­lemek istemediğimden, kendi kişisel kullanımım için, bu putpe­rest ülkesinde pek bol bulunan en nitelikli sarısabır ağacından satın aldıktan sonra, Basra'ya gitmekte olan bir gemiye bindim; ve harika bir deniz yolculuğundan sonra mutlulukla oraya ulaş­tım. Oradan da, gecikmeksizin Bağdat'a geçtim; kendi mahalle­me ve evime kavuşarak, orada anam, babam ve dostlarım tara­fından büyük bir sevinçle karşılandım.

Daha öncekilerden de zengin olarak geri dönmüş bulunduğum için, ihtiyacı olanlara büyük sadakalar dağıtarak yöremdekilere ferahlık verdim. Kendim de sevinç ve zevkle geçen günler bo­yunca tam bir dinlenme sağladım.



"Ama sizler, ey dostlarım, bu akşam benimle birlikte yemeğe buyrun ve yarın altıncı gezimin öyküsünü dinlemek üzere yine gelmeyi ihmal etmeyin! Çünkü bu öykü, gerçekten şaşırtıcıdır ve ne denli olağandışı olsalar da, size daha önce anlattıklarımı u­nutturacaktır!

Sonra Gemici Sindbat, bu öyküyü bitirerek, âdeti üzere, öteki çağrılılarla birlikte akşam yemeği yedikten sonra hayranlık için­de çekip gitmek üzere olan hamala yüz altın dinar verdirmiş. Ve ertesi gün, aynı kişiler hazır bulunduğu halde, bir gün önceki ka­dar gösterişli bir ziyafetten sonra, Gemici Sindbat şu sözlerle öyküsünü anlatmış:





Gemici Sindbat'ın Altıncı Gezisi


Dostlarım ve değerli konuklarım, sizler, hepiniz, bilin ki, beşinci yolculuğumdan dönüşümde, bir gün, temiz hava almak üzere evimin kapısı önünde, kendimi gerçekten ferahlığın sınırlarında hissederek otururken; bir yolculuktan yeni dönmüş havasındaki kimi tacirin bizim sokaktan geçtiğini gördüm. Onla­rı görünce, geziden döndüğüm günü, yeniden ana babama, eski dostlanma kavuşmaktan dolayı sevincimi ve doğduğum yeri görmenin daha da büyük sevincini mutlulukla hatırladım; ve bu anı, ruhumda da yeniden geziye çıkıp ticaret yapma çağrısında bulundu. Böylece yeniden geziye çıkmaya karar verdim; denize dayanıklı değerli mallar satın aldım; onları denk haline getirttim ve Bağdat kentinden çıkıp Basra'ya doğru yol aldım. Orada içi, yanlarında göz kamaştırıcı malları olan tacirler ve tanınmış kim­selerle dolu büyük bir gemi buldum. Denklerimi onlarınkiyle birlikte gemiye yüklettim ve barış içinde Basra kentinden ayrıl­dık.

Anlatısının burasında Şehrazat, sabah olduğunu görerek ya­vaşça susmuş.

Ama Üç Yüz Dokuzuncu Gece Olunca

Demiş ki:

... barış içinde Basra kentinden ayrıldık.

Yolculuğumuzu bir yerden öbür yere, bir kentten öbür kente satış yaparak, mal alarak, birçok ülke ve insan görerek ve her zaman mutlu bir seferle zamanın değerlendiği inancını pekiştire­rek sürdürdük. Ama günlerden bir gün, tam bir güvenlik içinde yol alırken, umutsuzluk çığlıkları duyduk. Bu çığlıkları koparan kaptanın ta kendisiydi. Aynı zamanda sarığını yere çaldığını, yü­zünü yumrukladığını, sakallarını yolduğunu ve tarif edilemez kederin pençesinde geminin ortasında yığılıp kaldığını gördük.

Bunu gören bütün yolcular ve tacirler yöresini sardılar ve ona "Ey kaptan, kötü bir şey mi var?" diye sordular. Kaptan da onla­ra "Burada toplanmış olan iyi kişiler, bilin ki, gemimiz rotadan çıktı. Ve yol almakta olduğumuz denizden ayrılıp bilmediğimiz bir denize girdik. Ve eğer Tanrı bizim bu denizden kurtulmamız için bir şey yollamazsa, hepimiz olduğumuz gibi mahvolacağız. Bundan dolayı Yüce Tanrı'ya bizi bu felaketten kurtarması için yalvaralım!" diye yanıt verdi.

Bunu izleyerek, kaptan, kendini toparladı ve direğe çıktı, yel­kenleri düzenlemek istedi. Ama ansızın rüzgâr öylesine şiddetle esti ve gemiyi geriye doğru öylesine sert bir şekilde sarstı ki, dü­men kırıldı; biz de o sırada yüce bir dağın yakınından geçi­yorduk. Bunun üzerine kaptan direkten indi ve bize "Yücelerden Yüce, güçlülerden güçlü olan Tanrı'dan başka sığınılacak varlık yoktur. Kimse talihe karşı duramaz! Korkunç bir girdaba düştük, buradan kurtulma ihtimalimiz yok!" diye haykırdı.

Bu sözleri duyan yolcuların hepsi bahtına ağladı; her biri yaşa­mının tükendiğini ve umudunun kırıldığını görmeden önce bir­birine veda etti. Ve gemi, birdenbire, söz konusu dağa doğru yö­nelip çarptı ve her yandan tahtalar parçalanarak döküldü; ve i­çinde bulunan her şey battı; ve tacirler denize döküldü. Kimileri boğuldu, kimileri de sözü edilen dağın eteğine tırmanarak ya­şamlarını kurtardılar. Ben dağın eteğine tırmananlar arasınday­dım.

Bu dağ, etekleri batan gemilerin enkazı ve her türden batık eş­yayla örtülü büyük bir adanın üzerinde bulunuyordu. Ayak bastı­ğımız yerde yakınımızda akıl almaz çoklukta denizin attığı her türden değerli eşya içeren denkler gördük; ve ben, bu dağınık eşya arasında yürümeye koyuldum; birkaç adım sonra da, denize dökülen tüm öteki nehirlere karşın; dağdan çıkıp denizden uzak­laşarak epeyce ötelerde yine bu dağın aşağılarında bulunan bir yerdeki mağaraya dökülen suyu tatlı bir ırmak gördüm. Ama hepsi bu kadar değildi! Bu ırmağın kıyılarında yakutlar ve her renkten mücevherler ve her biçimde taşlar ve değerli madenler serpilmiş bulunduğunu fark ettim; ve bütün bu değerli taşlar, bir ırmağın yatağındaki çakıllar kadar çoktu. Yöredeki tüm toprak­lar da bu yansımalarla parıldıyor ve bu parıltılarla gözler kama­şıyordu.

Yine farkına vardım ki, bu adada en iyi nitelikli Çin ve Komarin1 sarısabırı vardı; ve bu adada, yine güneşin etkileme­siyle, kumsalda, erimiş balmumu gibi sıvı halde bir ham amber kaynağı ve denizden çıkan ve bunları yutan iri balıklar vardı; balıklar bu amberleri karınlarında ısıtıyorlar ve belli bir süre sonra suyun yüzüne çıkararak kusuyorlardı; o zaman bunlar sertleşiyor, renk ve nitelik değiştiriyorlardı; dalgalar da bunları güzel kokulara bürünen kıyılara taşıyorlardı. Balıkların yutmadı­ğı amberlere gelince, bunlar da gün ışığının etkisiyle eriyor ve tüm adaya misk kokusuna benzer bir koku yayılıyordu.

Size aynı zamanda şunu da söylemeliyim ki, tüm bu zenginlik­lerin kimseye yararı yoktu; çünkü bu adaya hiç kimse yanaşıp buradan canlı ya da ölü çıkamazdı; çünkü yanaşan her gemi da­ğa çarpıp parçalanıyordu; ve hiç kimse de bu dağa çıkamazdı. Bundan dolayı boğulmaktan kurtulmuş olan gemimizin yolcula­rı ve de ben, çok şaşırdık ve servet olarak gözlerimizin önünde bulunan her şeyi hayretle izleyerek ve gene aynı şekilde bu göz kamaştıran şeylere karşın bizi bekleyen sefaleti düşünerek kıyı­da şaşkın kalakaldık.

Orada ne yana gideceğimizi bilemeden epeyce bir süre kaldık­tan sonra, biraz yiyecek bir şeyler bularak bunu aramızda eşit o­larak paylaştık; serüvene alışık olmayan arkadaşlarım, bir veya iki oturuşta ellerinde ne varsa yediler; ve belli bir süre geçtikten sonra, her birinin dayanıklılığı değişik olduğundan, gıda noksan­lığından dolayı peş peşe ölmeye başladılar. Ama ben azığımı sa­kınarak ve günde ancak bir kez yedim; ve de arkadaşlarıma sö­zünü etmediğim başka azıklar da bulup sakladım.

Aramızda ilk ölenler, yıkanıp kıyıdan toplanmış kumaşlardan oluşturulan kefenler içinde ötekiler tarafından gömüldü.

Gıdadan yoksunluğa, denizin rutubetli ikliminin neden olduğu bir karın ağrısı salgını da eklendi; böylece arkadaşlarım, sonun­cusuna kadar ölmekte gecikmedi; ve arkadaşlarımın sonuncusu­nu ellerimle kazdığım çukura ben kendim gömdüm.

O anda, sakınarak yediğim halde, benim elimde de pek az azık kalmıştı; ölümümün yaklaşmakta olduğunu gördüğümden çare­sizlikten ağlamaya başladım ve "Neden sanki, beni yıkayıp gömerek son görevlerini yapacak arkadaşlardan önce ölmedim! Güçlülerin Güçlüsü Tanrı'dan başka başvurulacak varlık yok­tur!" diye düşündüm; ve oracıkta umutsuzluktan ellerimi ısırma­ya başladım...

Anlatısının burasında Şehrazat, sabahın belirdiğini görerek yavaşça susmuş.

Ama Üç Yüz Onuncu Gece Olunca

Demiş ki:

Umutsuzluktan ellerimi ısırmaya başladım.

Bunun üzerine ayağa kalkmaya karar verdim ve kendi kendi­me "Sonumun geldiğini hissettiğim zaman, buraya kadar sürü­nür ve ölmek için bir çukura yerleşirim! Rüzgâr yavaş yavaş kumları üzerime savurur ve çukuru doldurur!" diye düşünerek derin bir çukur kazmaya koyuldum. Ve bütün bu işleri yaparken, aklımın kıtlığından ve geçmiş gezilerimde ve birinci, ikinci, ü­çüncü, dördüncü ve beşinci yolculuklarımda geçirdiğim felaket­lere ve her bir felaketin bir öncekinden daha beter olmasına kar­şın, ülkemden ayrılışımdan dolayı pişmanlık duydum; ve kendi kendime "Kaç kez pişman olup yine yeniden başladın! Yeniden yolculuğa çıkman için ne eksiğin vardı? Bağdat'ta yeter zengin­liğin yok muydu? Tükeneceğinden korkmadan ve saymadan harcayabileceğin paran yok muydu ve senin gibi iki kişiye yete­cek servetin tükenmiş miydi sanki?" dedim.

Bu düşüncelere, ırmağı görerek, çok geçmeden, bir başka fikir eklendi. Kendi kendime "Vallahi! Bu ırmağın kuşkusuz bir başı, bir sonu olmalı! Görüyorum ki, başı burada; ama sonu görün­müyor! Böyle de olsa, dağın altına gömüldüğüne göre, hiç kuş­ku yok ki, öte yandan bir yerden çıkıyor olmalı! Anlaşılan be­nim buradan kurtulmam için tutarlı olan tek fikir, içine yerleşe­ceğim bir tekne bularak suyun akıntısının beni dağdaki yarığa sokmasını sağlamaktır. Eğer bahtımda yazılı ise, o yoldan kur­tulmamı sağlarım; yoksa burada ölüp gideceğim ve bu yolculuk, bu kumsalda açlıktan ölmekten yeğdir!" dedim.



Sindbat Kendi Mezarını Kazarken

(Louis Rhead)

Bunun üzerine, bu fikirle biraz yüreklenmiş olarak ayağa kalk­tım ve tasarımı uygulamaya koyuldum. Birçok Çin ve Komari sarısabırı çubuğu topladım; ve bunları iple bağlayarak birbirine kenetledim. Bunları denizden topladığım, batan gemiden kop­muş tahta parçalarının üzerine koyup hepsini birden, ırmağa sı­ğacak ya da biraz daha az genişlikte bir sal haline getirerek bir­leştirdim. Bu iş olup bitince, sala, dereden ve kenarından çakıl toplar gibi toplanan yakut, inci ve her çeşitten taşların en irile­riyle doldurduğum birkaç büyük torba koydum; en iyi durumda­ki ve kabalıklarından arınmış küçük birkaç akamber dengi de al­dım; azık adına ne kalmışsa, onu da birlikte götürmekte kusur etmedim; ve bütün bunları sal üzerine dengeli biçimde yerleştir­dim; sonra da kürek gibi kullanabileceğim iki tahta parçası al­dım. Ve Tanrı'nın iradesine güvenerek ve şairin şu dizelerini ha­tırlayarak kendim de sala yerleştim:

Dostum, baskının hüküm sürdüğü yerleri terk et, onu inşa edenler hakkında matem feryatları çınlayan evi bırak git!

Kendi toprağından başka topraklar bulursun, ama canın bir tanedir ve yitirirsen onu bir daha bulamaz­sın!

Gecenin olayları seni üzüntüye sürüklemesin; çünkü felaketlerin, en büyüklerinin bile tükeneceği bir süre vardır.

Ve bil ki, herhangi bir yerde ölümü daha önce belir­lenmiş olan kişi, ondan başka bir yerde ölemez!

Ve felaket içinde yaşarken, herhangi bir öğütçüye haber yollama. Sana kendi canından daha üstün bir ö­ğütçü olamaz!

Böylece sandal akıntıya kapılarak dağın içindeki kovuğa girdi ve oradaki kaya duvarlarına şiddetle çarparak ilerlemeye başla­dı; başım da arada bir tavana çarparak yaralar aldı; ve ansızın içine daldığım tam bir karanlıkta korkuya kapılarak yeniden kumsala dönmek istedim. Ama geri dönme olanağı yoktu; çok güçlü olan akıntı beni gittikçe daha fazla içeriye doğru sürüklü­yordu; ve yöremdeki karanlık gittikçe daha fazla yoğunlaşırken ırmağın yatağı bazen genişliyor, bazen daralıyordu; ve dayanıl­maz biçimde beni yoruyordu. O zaman, zaten pek işime yarama­yan kürekleri bırakarak, karın üstü salın üzerine uzandım; nasıl oldu bilmiyorum, duygularımı yitirerek derin bir uykuya daldım. Uykum, ona neden olan sıkıntılar gözönünde tutulursa, kuşku duymadan kesinlikle bir yıl, hatta daha uzun sürmüştür diyebili­rim. Uyanınca, kendimi gün ışığı içinde buldum. Gözlerimi iyi­ce açtım ve kendimi geniş bir kırda, çimene uzanmış bir halde buldum; sandalım da ırmağın kenarında bağlı bulunuyordu; ve tüm yöremi Hintliler ve Habeşiler sarmıştı. Bunlar benim uyan­dığımı görünce, benimle konuşmaya başladılar; ama dillerini an­lamadığımdan, onlara yanıt veremiyordum. Hatta bütün bunların bir rüyadan başka bir şey olmadığına inanmaya başlamıştım ki, o sırada bana doğru ilerleyip Arapça olarak "Barış üzerine olsun, kardeşim! Kimsin sen, nereden geliyorsun ve seni hangi neden bu ülkeye getirdi? Bize gelince, bizler buraya ekinlerimizi, tarla­larımızı sulamaya gelen çiftçileriz. Üzerinde uyumakta olduğun salı gördük ve onu tutup ırmak kenarına bağladık; sonra seni korkutmamak için sessizce uyanmanı bekledik. Haydi, şimdi sen, nasıl bir serüvenle burada bulunuyorsun, anlat!" dedi. Ben de ona "Allah senden razı olsun, efendim; ama önce bana yiye­cek bir şeyler ver; çünkü açım; sonra beni istediğin gibi sorguya çek!" diye cevap verdim.

Bu sözleri duyunca, adam, koşup bana yiyecek şeyler getirdi; ben de doyuncaya kadar yedim; açlığım giderildi ve cesaretim yerine geldi. O zaman ruhumun canlandığını duyumsadım ve Tanrı'ya bu beklenmedik durumdan ötürü şükrettim; kendimi de yeraltında akan bu ırmak yoluyla kurtulmuş olmamdan dolayı kutladım. Bunu izleyerek yöremi çevirenlere başından sonuna kadar başıma gelenlerin hepsini anlattım. Öykümü işitince çok şaşırdılar ve kendi aralarında konuşmaya başladılar; ve Arapça konuşan kişi, daha önce söylediklerimi kendilerine anlattığı için



* * *



1 Komarin: Hint Okyanusu kıyılarında yetişen zambakgillerden bir tür sarısabır (Ç.)





Sindbat Salda Uyurken

(Louis Rhead)





Sindbat Salda Uyurken

(George Fyler)





ne konuştuklarını bana çok büyük bir hayranlık içinde oldukla­rından beni şahlarına götürmeyi ve serüvenimi ona da anlatma­mı istedikleri şeklinde açıkladı. Ben buna hemen razı oldum; onlar da beni alıp götürdüler. Aynı şekilde içindeki amber denk­leri ve değerli taşlarla dolu çuvalları da almakta kusur etmediler.

Kendisine kim olduğumu anlattıkları şah, büyük bir içtenlikle beni kabul etti; ve selâmlaştıktan sonra bana serüvenimi kendi ağzımdan dinlemek istediğini söyledi. Ben de hemen itaat göste­rip ona, hiçbir ayrıntıyı atlamadan, başıma gelen her şeyi anlat­tım. Ama onu burada tekrarlamanın yararı yok.

Öykümü işitince, adı Serendip olan bu adanın şahı, şaşkınlığın sınırına ulaştı ve başıma gelen bunca tehlikeye karşın yaşamımı kurtarmış olmamdan dolayı beni kutladı. Bunu duyunca, ona, gezilerin, her şeye karşın, bana bir şeyler kazandırmış bulundu­ğunu göstermek istedim ve onun huzurunda çabucak torbaları ve denkleri açtım.

Değerli taşlar hakkında esaslı bilgi sahibi olduğu anlaşılan şah, derlediğim taşları görünce, büyük hayranlık duydu; ve ben, ona duyduğum saygıdan ötürü, her tür taştan en güzel örnekleri ve de birçok iri inciyi ve tamamıyla altın ve gümüşten yapılmış pek çok parça seçerek kendisine armağan olarak sundum. Bunu memnunlukla kabul etti ve karşılığında, bana, mallar ve onurlar bağışladı ve kendi sarayında oturmam için ricada bulundu. Ben de öyle yaptım.

Ve o günden sonra şahın dostu ve adanın ileri gelenlerinden bi­ri oldum. Herkes bana ülkemi soruyor, ben de yanıtlıyordum. Ben de kendi bakımımdan onlara ülkeleri hakkında sorular soru­yordum, bana yanıt veriyorlardı. Böylece Serendip Adası'nın u­zunluğunun da, genişliğinin de seksen fersah2 olduğunu ve de yeryüzünün en yüksek dağlarından birinin orada bulunduğunu ve bunun zirvesinde belli bir süre Adem babamızın oturduğunu, benim denklerimde bulunanlardan daha az güzel olsalar da inci ve değerli taşlar da içerdiğini öğrendim.

Anlatısının burasında Şehrazat, sabahın belirdiğini görüp ya­vaşça susmuş.

Ama Üç Yüz On Birinci Gece Olunca

Demiş ki:

Bir gün, Serendip Şah'ı, Bağdat'taki kamu işlerinin ne durumda olduğu ve Halife Harun Reşit'in yönetim tarzı hakkında bana so­rular sordu. Ben de Halife'nin ne denli adaletli ve yüce gönüllü olduğunu kendisine anlattım ve onun erdemleri ve güzel nitelik­leri üzerinde uzun uzadıya durdum. Serendip Şah'ı hayran oldu ve bana "Vallahi! Halife'nin gerçekten bilge bir kişi olduğunu ve geniş topraklarını yönetme sanatını iyi bildiğini anlıyorum. Ve sen de bana onu çok sevdirdin. Kendisine şanına layık arma­ğanlar hazırlayıp seninle yollamayı çok istiyorum!" dedi. Ben de kendisine hemen "İşittim ve itaat ettim efendim. Kuşkusuz! Ar­mağanlarını Halife'ye götürüp sadakatle sunarım. Kuşkusuz çok memnun olacaktır. Aynca kendisine senin ne büyük dostluk duy­duğunu ve birlikteliğine güvenebileceğini söylerim!" diyerek yanıt verdim.

Bu sözleri işitince, Serendip Şah'ı, mabeyincilerine buyruklar verdi; onlar da bunları çabucak yerine getirdiler. Bana Halife Harun Reşit için getirdikleri armağanlar şunlardı: İlkin, bir tek yakuttan yontulmuş yarım ayak uzunluğunda ve bir parmak ka­lınlığında harika renkli büyücek bir vazo vardı. Bir kupa biçi­mindeki bu vazo, her biri bir fındık iriliğinde yuvarlak ve beyaz incilerle doluydu. İkinci olarak, iri bir yılan derisinden yapılma ve her biri bir altın dinar iriliğinde pullarla kaplı bir halı vardı ki, üstüne çıkıp yatanları her türlü dertten kurtaran bir büyüye sahipti. Üçüncü olarak, en hoşundan iki yüz kâfur3 topağı vardı ki, her bir topak fıstık büyüklüğündeydi. Dördüncü olarak, her biri on iki arış uzunluğunda ve tabanı iki arış olan iki fildişi var­dı. Dahası, değerli taşlara bürünmüş Serendipli güzel bir genç kız bu armağanlar arasındaydı.

Aynı zamanda, Şah, Emir-ül-Müminin için bana "Halife Haz­retleri nezdinde, kendisine bunca az armağan yolladığım için mazur tutulmamı sağlayacak ve kendisini çok sevdiğimi söyle­yeceksin!" diyerek bir de mektup verdi. Ben de kendisine "İşit­tim ve itaat ettim!" diyerek yanıt verdim; ve elini öptüm. Bunun üzerine "Bununla birlikte, Sindbat, benim ülkemde kalmak ister­sen, yerin başımız üzerinedir, gözümüz üzerinedir; ve bu durum­da Bağdat'a, Halife'nin nezdine senden başkasını yollarım!" de­di. Bunu duyunca "Vallahi! Ey zamanın Şah'ı, cömertliğin bü­yük bir cömertlik ve iyiliklerinle âdeta beni boğdun, ama Bas­ra'ya yola çıkmak üzere olan bir gemi var ve bu gemiye binip gi­derek ailemi, çocuklarımı ve ülkemi görmeyi çok arzu etmekte­yim!" diye haykırdım.

Bu sözleri duyunca, Şah, beni orada kalmak için daha fazla sı­kıştırmadı; ve hemen söz konusu geminin kaptanını ve benimle birlikte yola çıkacak tacirleri çağırttı; ve onlara benim hakkımda bin bir tavsiyede bulunarak bana her türlü saygıyı göstermekte kusur etmemelerini buyurdu. Benim yolculuk navlunumu da ö­dedi; ve bana, hâlâ saklamakta olduğum birçok değerli eşya ar­mağan etti; onları Serendip'in bu yüce hükümdarının anısı uğru­na satmaya kıyamadım.

Şah'a ve büyüleyici adada oturduğum sırada dostluk kurduğum herkese veda ettikten sonra gemiye bindim; gemi de hemen yel­ken açtı. Uygun bir rüzgârla yol aldık; ve Tanrı'nın merhametine sığınarak adadan adaya, denizden denize yol aldık; sonunda Tanrı'nın lütfuyla, güvenlik içinde Basra'ya ulaştık; ben oradan çabucak, tüm servetim ve Halife'ye yollanan armağanlarla bir­likte Bağdat'a geçtim.

Böylece, her şeyden önce, Emir-ül-Müminin'in sarayına git­tim; ve kabul salonuna alındım. Bu durumda Halife'nin önünde yeri öperek saygı duruşunda bulundum. Kendisine mektubu ve armağanları verdim ve tüm ayrıntılarıyla serüvenimi anlattım. Halife, Serendip Şahı'nın mektubunu okuyup, bitirip armağanla­rı inceledikten sonra bana şahın, mektubunun ve armağanlarının belirttiği kadar zengin olup olmadığını sordu. Ben de, kendisine "Ey Emir-ül-Müminin, sana, Serendip Şahı'nın abartmadığına tanıklık ederim. Dahası, gücüne ve servetine ek olarak adalet duygusuna bağlı olduğunu ve halkını büyük bir bilgelikle yönet­tiğini de söyleyebilirim. Ülkesinin tek kadısıdır o; zaten halk o denli ağırbaşlıdır ki, aralarında asla çatışma olmaz! Gerçekte, bu Şah senin dostluğuna layıktır, ey Emir-ül-Müminin!" diyerek yanıt verdim.

Halife söylediklerimden doyum sağladı ve bana "Okuduğum mektup ve anlattıkların, Serendip Şahı'nın bilgeliği ve görgü ku­rallarını bilen yüce bir kişiliği olduğunu kanıtladı. Onun yönetti­ği halk ne mutludur!" dedi. Sonra Halife bana bir hilat ve zengin armağanlar verdi; ve beni saygınlık ve ayrıcalıklarla donattı ve öykümün en marifetli katiplerin eliyle yazılıp Devlet arşivlerin­de saklanmasını istedi.

Bunun üzerine oradan ayrılarak mahalleme ve evime koştum ve orada, çektiğim belaları unutarak ve varlığımdan, bana vere­bileceği tüm yararı sağlamaktan başka bir şey düşünmeksizin a­nam babam ile dostlarım arasında zenginlik ve şeref içinde yaşa­dım.

İşte bu altıncı gezim sırasında, başımdan geçenler bunlar... Ama yarın, ey konuklarım, Allah isterse, size öteki altısı birara­ya gelse bile denk sayılmayacak, gezilerimin en harikası, en şa­şırtıcısı ve en inanılmazı olan yedincisinin öyküsünü anlataca­ğım; demiş.

Ve Gemici Sindbat şölen sofrasını kurdurmuş ve Hamal Sind­bat da dahil tüm konuklarını ağırlamış; ayrılmadan önce ona da­ha önce olduğu gibi yüz altın dinar vermiş. Hamal da işittikleri­ne duyduğu hayranlıkla kendi evine çekilmiş. Sonra, ertesi gün, sabah namazını kılmış ve Gemici Sindbat'ın sarayına geri dön­müş. Tüm çağrılıları toplanınca, yeyip içmişler; aralarında konu­şup gülüşmüşler; ve çalgılar ve şarkılar dinlemişler; sonra, ses­sizce ve ciddi, daire şeklinde oturmuşlar ve Gemici Sindbat şöy­le konuşmuş:



* * *



2 Fersah: Üç millik (4.828032 km) mesafe (Ç.)

3 Kâfur: Kâfur ağacından elde edilen, hekimlikte kullanılan, beyaz ve yarı saydam, ko­laylıkla parçalanan, güzel kokulu bir madde.





Gemici Sindbat'ın Yedinci Gezisi


Bilin ki dostlarım, altıncı yolculuğumdan döndükten sonra, artık başka gezi yapma fikrini kesinlikle bir yana bırak­mıştım; sadece yaşımın uzak seferler yapmaya izin vermemesin­den dolayı değil; gerçekten geçirdiğim tüm tehlikeler ve yaşadı­ğım tüm felaketlerden sonra artık yeni serüvenlere atılmayı hiç istemiyordum. Zaten Bağdat'ın en zengin adamı olmuştum ve Halife çoğu zaman kendi ağzımdan gezilerim sırasında gördü­ğüm olağanüstü şeyleri dinlemek için beni yanına çağırtıyordu.

Halife'nin âdeti üzere beni çağırttığı bir gün, kendisine serü­venlerimden birini, ikisini ya da üçünü anlatmaya hazırlanırken, bana "Sindbat, Serendip Şahı'na birini gönderip ona ayırdığım armağanları yollamak gerektiğini düşünüyorum. Hiç kimse, Şahı'nın seni görerek sevineceği kesin bulunan bu ülkeye giden yolu senin kadar bilemez! Hemen bugün yola çıkmaya hazırlan; çünkü bizim bu adanın hükümdarına borçlu kalmamız yakışık almayacak ve kendisine yanıtımızı ve ulağımızı yollamayı daha fazla ertelemek şanımıza uygun düşmeyecektir!" dedi.

Halife'nin bu sözlerini duyunca, dünya gözümün önünde karar­dı; ve beklenmedik bir şaşkınlığa kapıldım. Ama Halife hoşnut­suzluk duymasın diye kendime egemen olmanın üstesinden gel­dim; ve Bağdat'tan bir daha hiç çıkmamak arzusunda olduğum halde, Halife'nin önünde saygı duruşunda bulunduktan sonra "İşitip itaat ettim" yanıtını verdim. Bunu duyunca Halife bana yol harçlığı olarak bin altın dinar ve kendi eliyle yazdığı bir mektupla Serendip Şahı'na yollamak istediği armağanları verdi.

Bu armağanların içinde bakın neler vardı: İlkin, kızıl kadifeden şahane bir yatak takımı vardı ki, herhalde müthiş miktarda altın dinar ederdi; bir başka renkten bir başka yatak takımı daha vardı ve yine bir diğer renkten bir başkası... Küfe ve İskenderiye'nin işlemeli ince kumaşlarından yüz giysi ve Bağdat kumaşından ayrıca elli giysi, beyaz akikten, çok eskilerden kalmış ve üstün­de bir arslana karşı gerilmiş yayıyla bir savaşçının sureti bulu­nan bir vazo vardı. Bunların yanıbaşında saymakla bitip tüken­mez diğer şeyler ve de Arabistan'ın en güzel ırkından iki de at vardı.

Anlatısının burasında Şehrazat, sabahın belirdiğini görerek yavaşça susmuş.

Ama Üç Yüz On İkinci Gece Olunca

Demiş ki:

Arabistan'ın en güzel ırkından iki de at vardı.

Ben bu kez, kendime karşın yola çıkmak zorunda kalmıştım; ve limandan ayrılmak üzere bulunan bir gemiye binerek Bas­ra'ya gittim.

Baht bize öylesine lütufta bulundu ki, günü güne ekleyerek iki ay sonra güven içinde Serendip'e ulaştık. Ben çabucak Şah'a Emir-ül-Müminin'in mektubunu ve armağanlarını taşıdım.

Şah, beni görerek çok sevindi ve ferahlık duydu ve Halife'nin nezaketine hayran oldu; benim de uzun süre yanında kalmamı istedi. Ama ben orada dinlenmek üzere sadece kısa bir süre kal­mak istiyordum. Bunu izleyerek, kendisinden izin istedim.





Sindbat Halife'nin Armağanlarını Serendip'e Getirdiğinde

(V. Britvin)





Gerekli saygıyı görüp armağanlar aldıktan sonra geldiğim gibi yeniden Basra yolunu tutmak üzere çabucak gemiye bindim. Rüzgâr ilkin uygun esti ve ilk uğrak yerimiz Sin Adası adı ve­rilen bir ada oldu. Ve gerçekten orada, tam bir mutluluk duyduk; ve yeniden yola çıkıp yolculuğumuzu, aramızda tatlı tatlı konu­şup yarenlik ederek çok hoş bir şekilde sürdürdük.

Ama bir gün, tacirlerin birçok değiş tokuş ve alışveriş yaptığı adayı terk edeli henüz bir hafta olmuş ve âdetimiz üzere gemide rahatça uzanmışken; birdenbire başımızın üstünde müthiş bir fır­tına koptu; ve bardaktan boşanır gibi yağan yağmurun altında kaldık. Bunu görünce, denklerimiz ve mallarımız sudan zarar görmesin diye üzerlerine kenevir örtüler serdik; ve yolumuzdan tüm tehlikeleri uzaklaştırması için Tanrı'ya yalvarmaya koyul­duk.

Biz bu durumda iken, geminin kaptanı kalkıp bedenini ke­meriyle sıktı; yenlerini kıvırdı ve giysisinin eteklerini toparladı; sonra direğin tepesine tırmandı; oradan uzun uzadıya sağa sola bakınmaya başladı. Sonra benzi sapsarı direkten indi; tam bir umutsuzlukla bize baktı; sonra sessizce yüzüne büyük darbeler indirmeye ve sakallarını yolmaya koyuldu. Bunu görünce, biz­ler, çok korkarak, ona doğru koştuk ve kendisine "Ne var?" diye sorduk. Bize "Tanrı'ya bizi içine düştüğümüz uçurumdan kurtar­ması için dua edin! Ya da oturun bahtınıza ağlayın ve birbirinize veda edin! Bilin ki, akıntı bizi yolumuzdan saptırdı ve dünya de­nizlerinin en ucuna attı!" diyerek cevap verdi.

Sonra, böylece konuşarak, kaptan kasasını açtı ve çıkardığı bir pamuklu torbanın düğümünü çözerek içinden küle benzer bir toz çıkardı. Bunu biraz suyla ıslattıktan sonra karıştırdı; birkaç sani­ye sabırla bekledi; sonra karışımı koklamaya başladı. Bunu izle­yerek, kasadan küçük bir kitap çıkardı, mırıldanarak birkaç say­fa okudu; sonra bize dönüp "Bilin ki, ey yolcular, bu harika ki­tap düşündüklerimi doğruluyor. Uzaklarda, karşınızda gördüğü­nüz kara parçası, Şahlar İklimi diye anılan yerdir. Dua ve barış üzerine olası efendimiz Süleyman bin Davut'un kabri oradadır. Yine orada, korkunç görünüşlü canavarlar ve yılanlar vardır. Da­hası, üzerinde yol almakta olduğumuz bu deniz de, bir yutuşta en büyük gemileri, yükleri ve yolcularıyla birlikte gövdelerine indirebilecek güçte deniz canavarlarıyla doludur! İşte ne söyle­necekse söyledim! Elveda!" diyerek sözünü tamamladı.

Kaptanın bu sözlerini işitince, sonsuz bir telaşa düştük; başımı­za ne gibi felaketler geleceğini birbirimize sorup dururken, bir­denbire gemimizle birlikte havaya doğru kaldırıldığımızı du­yumsadık; sonra şiddetle aşağıya düştük; o sırada denizden gök­gürültüsünden de müthiş bir feryat yükseldi. Öylesine korktuk ki, son duamızı yaptık ve ölüler gibi hareketsiz kaldık. Birdenbi­re önümüzde, kaynayan suyun üzerinde gemiye doğru bir cana­varın bir dağ gibi ilerlemekte olduğunu fark ettik; birkaç saniye sonra daha da büyük bir canavarın, sonra da ikisinin birleşmiş halinden de büyük bir üçüncüsünün onu izlediğini gördük. Bu sonuncusu, bir uçurum gibi açılan deniz üzerinde ansızın sıçradı ve yine bir uçurum kadar korkunç ağzını açarak gemimizin dört­te üçünü, içindekilerle birlikte, yuttu. Ben, geminin yukarılarına çekilip denize atlayacak zaman bulabildim; o sırada canavar ge­minin sonuncu çeyreğini de yutup iki arkadaşı ile birlikte derin­liklerde kayboldu.

Bana gelince, deniz canavarının dişlerinde çatırdayarak parça­lanmış bulunan geminin tahtalarından birine sımsıkı sarıldım; ve bin bir güçlükle, çok şükür ki, meyve ağaçlarıyla örtülü, suyu nefis bir ırmakla sulanan bir adaya çıkabildim. Bu ırmağın bü­yük bir hızla ve çok uzaklardan bile duyulan bir gürültüyle aktı­ğının farkına vardım. O zaman, değerli taşlar bulunan adada





Dev Deniz Canavarı Gemiye Saldırdığında

(Anton Pieck)





ölümden nasıl kurtulduğumu anımsayarak, önceki gibi bir sal yapmak ve kendimi akıntıya bırakmak fikrine kapıldım. Gerçek­ten, bu yeni adanın gönlü okşayan durumuna karşın yeniden ül­keme kavuşmayı denemek istiyordum; ve kendi kendime "Eğer kurtulmayı başarırsam, her şey yoluna girer; bir daha da yolcu­luk sözünü ağzıma almam ve artık ömrümün geri kalan bölü­münde bunu kesinlikle düşünmem. Şayet, aksine, girişimim sı­rasında can verirsem, yine aynı şekilde her şey yoluna girmiş o­lur; böylece belaların ve tehlikelerin kesinlikle sonu gelir!" di­yordum.

Bunun üzerine hemen ayağa kalktım; biraz meyve yedikten sonra, o zaman türünü bilmediğim fakat sonradan seyrek bulun­duğu için tacirlerin pek beğendiği nitelikteki sandal ağacı oldu­ğunu öğrendiğim ağaçlardan dallar topladım. Bu iş bitince ip ve sicim aramaya koyuldum; ilkin bulamadım; sonradan, ağaçlara sarılarak tırmanan ve eğilir bükülür ve de çok güçlü bitkilerin varlığını fark ederek ve de bunların işimi göreceğini düşünerek, bana yarayacak miktarda bunlardan topladım; ve bunları sandal ağacının iri dallarını birbirine bağlamakta kullandım. Böylece büyücek bir sandal hazırladım; bunun üzerine pek çok meyve yerleştirdim; kendim de "Kurtulacaksam Allah'tan olacaktır!" sözlerini dile getirerek üzerine çıktım.

Sandalın üzerine çıkar çıkmaz, onu kıyıdan çözüp ırmağa sür­düm; akıntı korkunç bir hızla sandalı sürükledi; başım döndü ve sandala yerleştirdiğim meyve yığınının üzerine tıpkı sarhoş bir tavuk gibi düştüm. Yeniden kendime geldiğimde, yöreme bakın­dım ve her zamandan fazla korkudan kımıldamadan kaldım ve bir gökgürültüsü sesiyle sağırlaştım. Irmak, rüzgârdan bile hızlı, kayalara gürültüyle çarparak ve görmekten çok sesini işittiğim kuyu gibi derin bir uçuruma atılarak kaynayan bir köpük şe­lalesine dönüşmüştü. Kim bilir nasıl bir yükseklikten düşerek hiç kuşkusuz yok olup gidecektim.

Bu müthiş fikre kapılınca, tüm gücümle sandalın dallarına sa­rıldım; ve parçalanıp lapa haline geldiğimi görmemek için elim­de olmayarak gözlerimi kapadım ve ölmeden önce Allah'ın adını andım. Birdenbire uçuruma düşecek yerde, sandalın ansızın su­yun üzerinde durduğunu hissettim; bir an için gözlerimi açıp ö­lüme nerede kavuştuğumu görmek ve kayalarda parçalanmak ü­zere mi bulunduğumu anlamak istedim; ama böyle olacağına, sandalın, birilerinin beni tutmak üzere ırmağa fırlattığı büyük bir ağa takılmış olduğunu gördüm. Böylece yakalanarak kıyıya sü­rüklendim ve sandalım ırmak üzerinde sürüklenip giderken beni ağın ilmikleri arasında, yarı ölü, karaya çektiler.

Orada öylece devinimsiz ve titreyerek uzanırken, beyaz sakallı saygın bir şeyh bana doğru yaklaşarak "Hoş geldin!" dedi; ve beni çok rahatlatan sıcak giysilerle donattı...

Anlatısının burasında Şehrazat, sabahın belirdiğini görerek yavaşça susmuş.

Ama Üç Yüz On Üçüncü Gece Olunca

Demiş ki:

... çok rahatlatan sıcak giysilerle donattı.

Yaşlı adamın bedenime uyguladığı ovuşturma ve sürtünmeyle bir kez canlanınca, kalkıp kıçüstü oturdum; ama hâlâ söz söyle­yecek durumda değildim. Bunun üzerine yaşlı kişi beni kolum­dan tutup yavaşça hamama götürdü; orada ruhumu yeniden can­landıran harika bir banyo yaptırdı; ve nefis kokular koklattı ve bedenime de sürdü; sonra beni alıp evine götürdü.

Bu yaşlı kişinin evine girince, tüm ailesi benim gelişimi se­vinçle karşıladı; ve bana büyük bir sevecenlik ve dostluk göster­diler. Yaşlı adamın kendisi beni kabul salonunun ortasına oturttu ve bana en iyisinden yiyecekler sundu ve çiçeklerle hoş bir şe­kilde kokulandırılmış bir su içirdi. Bunu izleyerek, yöremde günlük yaktılar; köleler bana el yıkamam için kokulu sıcak su getirip parmaklarımı, sakalımı ve dudaklarımı kurulamam için kenarları işlenmiş peşkirler1 sundular. Bundan sonra, yaşlı adam beni güzel eşyalarla donanmış bir odaya götürdü; orada beni tek başıma bırakıp sessiz olmaya büyük bir özen göstererek çekilip gitti. Ama emrime verdiği köleler zaman zaman gelerek yapabi­lecekleri bir hizmet olup olmadığını soruyorlardı.

Üç gün boyunca, bana kimse herhangi bir soru sormadan böy­lece ağırlandım. Hiçbir şeyim eksik olmadı; büyük bir özenle bakıldım; en sonunda gücüm tamamıyla yerine geldi; ruhum ve yüreğim sakinleşti ve yenilendi. Bunun üzerine, dördüncü günün sabahı, yaşlı adam gelip yanıma oturdu ve selamlaşmadan sonra, bana "Ey konuğumuz, varlığın bize mutluluk ve zevk verdi. Se­ni uçurumdan kurtarmak için bizi yoluna çıkaran Tanrı'ya şükür­ler olsun! Sen kimsin ve nereden geliyorsun?" dedi. Bunun üze­rine, ben de yaşlı adama, yaşamımı kurtararak, sonra da beni en iyi şekilde yedirip içirip ve yıkayıp harika kokulara bürüyerek göstermiş olduğu değer biçilmez hizmetten ötürü çok teşekkür ettim; ve kendisine "Bana, denizler üzerinde uzun yolculuklar yapmamdan ve başıma, iğnenin ucuyla gözün köşesine yazılsa ibret almasını bilen okuyucuya ders oluşturacak akıl almaz şey­ler geldiğinden dolayı Denizci Sindbat derler!" dedim; ve yaşlı adama öykümü başından sonuna kadar, hiçbir ayrıntıyı atlama­dan, anlattım.

Bunu duyan yaşlı adam çok şaşırdı ve bir saatlik bir süre hiç konuşmadan öylece kalakaldı; çünkü işittiklerinden çok etkilen­mişti. Bundan sonra başını kaldırdı ve kurtulmuş olmamdan ötü­rü sevincini tekrarlayarak, bana "Şimdi, ey konuğum, benim ö­nerilerimi dinlemek istersen, güç bulunurlukları ve nitelikleri bakımından kuşkusuz epeyce kazanç sağlayacak mallarını bura­da sat!" dedi.

Yaşlı adamın bu sözlerini duyunca, şaşkınlığın sınırına ulaş­tım; ne söylemek istediğini de, hangi maldan söz ettiğini de an­lamamıştım; çünkü her şeyden yoksun bulunuyordum; ilkin bir­kaç saniye susarak bekledim; sonra beklenmedik bir sırada beli­ren böylesine olağanüstü bir öneriyi kaçırmak istemediğimden, anlamış gibi bir tavır takınarak "İyi olur!" diyerek yanıt verdim. Bunun üzerine yaşlı adam "Malın hakkında hiç kaygılanma, ev­ladım! Ayağa kalkıp çarşıya kadar benimle gelmen yeter! Geri kalanla ben uğraşırım. Şayet tellal bize uygun gelecek bir öneri getirirse kabul ederiz; yoksa, malı, fiyatlar yükselesiye kadar be­nim dükkânlarımda saklarız; o zaman daha kârlı bir fiyat üzerin­den satış yapabiliriz!" dedi.

Bunu duyunca, kendimi tümüyle gittikçe artan bir şaşkınlığa kaptırdım; ama bunu hiç belli etmedim; kendi kendime de "Sab­ret biraz daha Sindbat, neyin söz konusu olduğunu yakında an­larsın!" diyordum. Yaşlı adama da "Ey saygın amca, işittim ve itaat ettim! Sen neyin yapılmasını uygun görüyorsan, ben kabul ederim! Benden yana, benim iyiliğim için yaptığın bunca şeyden sonra, irademi sana bağlamaktan başka şey düşünmem!" diyerek hemen ayağa kalktım ve birlikte çarşıya gittik.

Çarşının orta yerine geldiğimizde, tellalı ve oraya getirilmiş bulunan sandalı ve yöresine toplanmış ve ona saygıyla ve başla­rını sallayarak bakan simsar ve tacir kalabalığını gördüm. Her yandan hayranlık haykırışları duyuyordum: "Aman yarabbi! Ne bulunmaz nitelikte sandal bu böyle! Dünyanın hiçbir yerinde buna denk nitelikte mal bulunmaz!" diyorlardı. O zaman, söz konusu malın ne olduğunu anladım ve satış dolayısıyla saygın ve ihtiyatlı bir havaya girmenin doğru olacağına hükmettim.

Ama, koruyucum olan yaşlı adamın, simsarbaşına yaklaşarak, birdenbire ona "Arttırmayı aç!" dediğini duydum. Sandala bin dinar değer biçilerek arttırma açıldı. Simsarbaşı "Ey alıcılar, sandal ağacından yapılmış sal, bin dinara!" diye haykırdı. Bunu duyan yaşlı adam "Ben iki bin öneriyorum!" diye seslendi. Ama bir başkası "Benden üç bin!" diye haykırdı. Ve tacirler arttırmayı on bin dinara kadar yükselttiler. Bunun üzerine simsarbaşı, ben­den yana bakarak bana "On bin veriyorlar! Daha fazla arttıran yok!" dedi. Ama ben "Onu bu fiyata satmam!" dedim.

O zaman koruyucum yanıma yaklaştı ve bana "Yavrum, çarşı bu sıralar pek refah içinde değil; ve mal da neredeyse değerini bulmuş durumda. Sunulan bedeli kabul etsen iyi olur. Ama isti­yorsan, ben kendi adıma, biraz daha arttırayım ve yüz dinar faz­lasını önereyim! Bana malı on bin yüz dinara bırakır mısın?" de­di. Kendisine "Vallahi! Ben, iyi yürekli amcacığım, bunu, sade­ce, yaptığın iyiliklere duyduğum minnetin karşılığı olarak kabul ederim!" diyerek yanıt verdim. Bunu duyan yaşlı adam, köleleri­ni çağırdı ve sandalı saklasınlar diye dükkânına taşıttı; beni de evine götürerek önerisini kabul ettiğimden dolayı teşekkür ede­rek orada hemen on bin yüz dinarı önümde sayıp anahtarını ba­na verdiği sağlam bir kutuya yerleştirdi.

Bunu izleyerek sofrayı kurdurdu; yiyip içerek keyif içinde soh­bet ettik. Sonra da elimizi, ağzımızı yıkadık. Sonra bana "Çocu­ğum, sana kabul etmeni dileyerek bir öneride bulunacağım!" de­di. Kendisine "İyi yürekli amcacığım, senin önerilerini gözümü kırpmadan kabul ederim!" diye yanıt verdim. O zaman "Görü­yorsun ki oğlum, ben yaşı oldukça ilerlemiş bir kimseyim; ve günü geldiğinde mirasımı bırakacağım erkek evladım da yok. Ama, henüz pek genç yaşta, güzellikten yana nasibi olan ve ben ölünce servetime sahip olacak bir kız çocuğum var. Onu sana ni­kâhla vermeyi düşünmekteyim; şu koşulla ki, bizim ülkemizde oturacak ve bizim yaşamımızı benimseyeceksin. Böylece neyim var, neyim yoksa ve elimin altında tuttuğum her şey senin ola­cak! Bu durumda benim yetkim ve mallarımın sahipliği sana ge­çer!" dedi. Yaşlı kişinin bu sözlerini duyunca sessizce başımı ö­nüme eğdim; ve hiçbir şey söylemeden bir süre öylece kaldım. Bunu görünce yeniden söze başlayıp "Bana inan oğlum ve dile­diğimi yerine getir! Sana iyilik getirecektir! Ruhunu teskin et­mek üzere, ölümümden sonra, kızım olan karını da yanına ala­rak kendi ülkene gidebileceğini buna eklemek isterim! Senden sadece burada toprağa verileceğim zamana kadar kalmanı istiyo­rum!" dedi. O zaman kendisine "Vallahi şeyh amcacığım, sen zaten benim babam gibisin! Sana uygun gelenden başka ne fik­rim ne de aldığım karar var; zira, ben, yaşamımda ne zaman bir tasarıyı uygulamak istemişsem, felaket ve düş kırıklığıyla karşı­laşmışımdır! Bundan dolayı senin iradene uymaya hazırım!" di­ye yanıt verdim.

Benden aldığı cevaba pek sevinen yaşlı adam, kölelerine, he­men gidip kadı ve tanıkları çağırmalarını buyurdu; onlar da gel­mekte gecikmediler...

Anlatısının burasında Şehrazat, sabahın belirdiğini görerek yavaşça susmuş.

Ama Üç Yüz On Dördüncü Gece Olunca

Demiş ki:

... Kadı ve tanıklar gelmekte gecikmediler. Yaşlı adam da beni kızıyla everdi ve bizim için büyük bir şenlik ve göz kamaştıran bir düğün düzenledi. Sonra elimden tuttu ve beni henüz görme­diğim kızının yanına götürdü. Onu güzellikten, terbiyeden, boy ve beden inceliği ve orantısı bakımından mükemmel buldum. Dahası, göz kamaştıran bir ihtişamla ve ziynetlerle donanmış, güzel ipekliler ve kabartma işlemeli, değerli taşlarla süslü ku­maşlara bürünmüştü; üzerinde taşıdıkları, binlerce ve binlerce altın para değerindeydi; ve hatta hiç kimse de bunların tam de­ğerlendirmesini yapamazdı.

Böylece onu görünce hoşlandım; birbirimize tutulduk; ve uzun süre birbirimizi okşayıp sevdik ve mutluluğun sınırına ulaştık.

Bir süre sonra eşimin babası olan yaşlı adam, Yüce Tanrı'nın barış ve acıması bol âlemine göç etti. Ve ben, onun sahibi oldu­ğu her şeye el koydum ve onun tüm köleleri ve hizmetçileri yal­nız benim yetkime bağlı köleler ve hizmetçiler oldu.

Dahası, kentin tacirleri beni onun yerine başkan seçtiler; böy­lece o kentte oturanların ahlak anlayışlarını ve yaşam tarzlarını inceleme fırsatını buldum.

Gerçekten, bir gün, şaşırarak, bu kentte oturanların, bahar dö­neminde, bir değişime uğradıklarını ve bir günden öbürüne şekil ve görünüm değiştirerek, omuzlarından kanatlar çıktığını ve u­çan yaratıklara dönüştüklerini gördüm. Böylece, göğün boşlu­ğunda epeyce yükseklere kadar uçabiliyorlar; ve yeni durumla­rından yararlanarak bu kanatlanma yeteneğinden yoksun karıla­rını ve çocuklarını aşağıda bırakarak kentin üstünde istedikleri gibi uçabiliyorlardı.

İlkin bunu anlamam beni şaşırttı; ama zamanla bu geçici deği­şime ben de alıştım. Yalnız, öyle bir gün geldi ki, kanadı olma­yan tek erkek olmaktan ve kadınlar ve çocuklarla birlikte kentte kalmak zorunda bulunmaktan utanç duydum. Ve omuzlardan çı­kan kanatlara sahip olma olanağı üstüne kentte oturanlardan bil­gi almak istedim. Ama hiç kimse bu konuda beni aydınlatmaya yanaşmadı. Ve ben, adıma Havacı sözcüğünü de ekleyemeden sadece Gemici Sindbat olarak kalacağımı anlayarak kahroldum.

Günün birinde, onların bu kanat çıkarma olayının gizemini asla anlayamayacağımdan umutsuzluğa düşmüşken; içlerinden kendisine pek çok iyiliklerim dokunmuş olan birini görüp ko­lundan tutarak ona "Allah'ın rızası üstüne olsun, sana bağışladı­ğım şeylerin hatırına, hiç değilse bir kez, senin bedenine asıla­rak, havada uçtuğun sırada beni de birlikte uçurmanı istiyorum. Bu tür bir gezintiye çok heves duymaktayım ve denizde geçirdi­ğim serüvenlere bir yenisini katmak istiyorum!" dedim. Adam ilkin beni dinlemek istemedi; ama ricalarımı tekrarlayarak so­nunda onu razı ettim. Bu girişimden o denli büyülenmiştim ki, eşime ve ev halkına bile durumu açıklayacak zaman bulamadım. Beline sarılarak onunla birlikte havalandım; kanatlarını geniş geniş açarak, beni, havada uçarken taşıdı.

Hava içindeki uçuşumuz doğru bir çizgide yükselerek gerçek­leşti ve hatırısayılır bir zaman sürdü. Gök boşluğunda öylesine yüksek bir noktaya ulaştık ki, gök kubbenin altında meleklerin şarkılarını ayırt edip işittim. Bu harika şarkıları dinlerken, dinsel duyarlanmanın sınırına ulaştım ve "Göklerin derinliğindeki Tan­rı'ya şükürler olsun! Tüm yaratıklar ona şükredip onu kutsasın!" diye haykırdım. Bu sözler henüz ağzımdan çıkmıştı ki, benim kanatlı taşıyıcım korkunç bir küfür savurdu; ve öylesine bir



* * *



1 Peşkir: Genellikle pamuk ipliğinden dokunmuş ince havlu.





Sindbat Kanatlı Adamın Sırtında Uçarken

(V. Britvin)





hızla aşağı inmeye başladı ki, soluk alamaz oldum ve baygın düşerek derinliği ölçülemeyecek bir uçuruma yuvarlanacağımı sandım. Ama, göz açıp kapayıncaya kadar geçen bir sürede, bir dağ tepesine ulaştık ve beni taşıyan kişi, yüzüme cehennemi bir bakış fırlatarak beni orada bıraktı ve uçuşunu sürdürerek gözden kayboldu.

O zaman ben, bu çıplak dağda tek başıma kalarak, ne hangi durumda bulunduğumu ne de beni eşimin yanına döndürecek yönün hangisi olduğunu bildim; ve şaşkınlığın doruğunda "En yüce ve en yetkin olan Tanrı'dan başka Tanrı yoktur! Felaketten kurtulduğum her kez, yeniden daha kötü bir felaketle karşılaşı­yorum. Ama bütün bu olup bitenleri aslında hak ediyorum ben!" diye haykırdım. Bunun üzerine içinde bulunduğum duruma bir çare düşünmek üzere bir kayanın üzerine oturdum; ve tam o sı­rada ansızın iki ay gibi birbirine benzeyen göz kamaştıran güzel­likte iki genç oğlanın bana yaklaşmakta olduğunu gördüm. Her biri elinde kızıl altından bir baston tutuyor ve yürürken buna da­yanıyordu. Bunu görünce, olanca canlılığımla ayağa fırladım ve onları karşılamaya gidip kendilerine barış diledim. Nazikçe sela­mımı karşıladılar; bu da bana konuşma cesareti verdi; ve kendi­lerine "Tanrı sizi korusun ey harika gençler, bana kim olduğunu­zu ve ne yaptığınızı söyler misiniz?" dedim. Bana "Biz gerçek Tanrı'ya tapanlarız!" diyerek yanıt verdiler. Sonra içlerinden bi­ri, daha fazla bir söz eklemeden, eliyle bana bir doğrultuyu gös­terdi ve adımlarımı bu yana yöneltirken altın bastonunu ellerim arasına bırakarak ve yakışıklı arkadaşının elinden tutarak onunla birlikte gözlerimin önünden kayboldu.

Bunun üzerine ben, söz konusu altın bastonu alarak, bu iki gü­zel çocuğu anımsamanın hayranlığı içinde, bana işaret olunan doğrultuda yürüdüm. Belli bir süre böylece yürürken, birdenbire bir kayanın ardından dev gibi bir yılanın çıktığını ve ağzında dörtte üçünü yuttuğu ve ancak başıyla kollarını gördüğüm bir a­dam bulunduğunu fark ettim. Adamın kolları umutsuzlukla çır­pınıyor ve "Ey yolcu, beni şu yılanın ağzından kurtar, yaptığın işten pişmanlık duymayacaksın!" diye haykırıyordu. Ben, bunun üzerine, yılanın ardından koştum ve elimdeki kırmızı altından bastonla sırtına öylesine tutarlı bir vuruşla vurdum ki, yılan o anda ve o saatte cansız yere serildi ve ben elimi uzatarak yutul­muş olan adamın yılanın karnından çıkmasına yardım ettim.

Adamın yüzüne dikkatle bakınca, onun, bana gökyüzündeki geziyi sağlayan; beni uçuruma düşme tehlikesi ile yüz yüze ge­tirdikten sonra göğün boşluğundan dağın tepesine silkeleyen ve orada bırakarak açlık ve susuzluktan ölmeye terk eden kanatlı a­dam olduğunu anlayınca şaşkınlığın sınırına ulaştım. Ama her şeye karşın kötü davranışından ötürü ona kin beslemekte ol­duğumu göstermek istemeyerek tatlı bir sesle kendisine "İnsan dostuna böyle mi davranır?" demekle yetindim. O da bana "Ben ilkin yaptığın bu iyilik için sana teşekkür ederim. Ama, Tanrı'nın adını ağzına alarak ve uygun olmayan çağrışımlarda bulunarak, beni, kendime karşın, göklerin yukarılarından düşürdüğünü pek bilmiyor gibisin! O ad anılınca bizde bu etkiyi yaratıyor! Onun için o ismi asla ağzımıza almayız!" diyerek yanıt verdi. O za­man ben, beni bu dağdan çekip kurtarsın diye ona "Beni bağışla ve beni kusurlu bulma! Çünkü ben Tanrı'ya saygı sunmanın böy­le kötü sonuçları olabileceğini bilmiyordum! Eğer beni evime taşımaya razı olursan, yol aldığımız sürece sana, artık o adı an­mamaya söz veriyorum!" dedim.

Bunun üzerine uçan adam eğildi ve beni sırtına alarak göz açıp kapayıncaya kadar evimin damına bıraktı ve kendi evine döndü.

Karım beni uzunca bir zaman sonra damdan inerken görünce; neler olup bittiğini anladı ve beni yitmekten bir kez daha kurta­ran Tanrı'ya şükretti. Sonra, dönüşümden dolayı duyduğu coşku yatışınca, bana "Bu kentte oturanlarla bundan böyle düşüp kalk­maya gerek yok. Bunlar şeytanın kardeşleridir!" dedi. Ben de ona "Ama, baban nasıl oluyor da onlarla birlikte yaşıyordu?" de­dim. Bana "Babam onların topluluğuna dahil değildi ve asla on­lar gibi davranıp onların yaşamını paylaşmıyordu. Her durumda, babam ölmüş bulunduğuna göre, yapacak bir şey yok...

Anlatısının burasında Şehrazat, sabahın belirdiğini görerek yavaşça susmuş.

Ama Üç Yüz On Beşinci Gece Olunca

Demiş ki:

"... Babam ölmüş bulunduğuna göre, fikrimce, mallarımızı, ev­lerimizi ve topraklarımızı satar satmaz bu inançsız kenti terk et­mekten başka yapacak bir şey yok. Bütün bunları elinden geldi­ğince çabuk gerçekleştirirsin; eline geçen paranın bir bölümüyle de güzel mallar satın alırsın; ve ikimiz birlikte kendi ülken olan Bağdat'a gider; anam, babam ve dostlarını görür; barış ve gü­venlik içinde, Yüceler Yücesi Tanrı'ya gerekli saygıyı göstererek yaşarız!" dedi. Ben de işitip itaat ettiğimi bildirdim; ve hemen deneyimin bana sağladığı tüm bilgiye güvenerek, parça parça ve her birini zamanında değerlendirerek, karımın babası olan, Tan­rı'nın bağışlaması ve acıması üzerine olası amcam şeyhten kalan tüm malları sattım. Ve bize ait tüm eşya ve taşınmaz malları altı­na çevirdim; böylece bire yüz kâr sağladım.

Bundan sonra karımla, seçerek aldığım malları götürüp kendi adıma kiraladığım bir gemiye taşıdım; Tanrı'nın yardımıyla mut­lu ve verimli bir yolculuk yaptık; öyle ki, adadan adaya, deniz­den denize geçerek, sonunda güvenle Basra'ya ulaştık. Orada pek az bir süre kaldık. Nehir boyu yukarıya doğru yol alarak Barış Kenti Bağdat'a girdik.

O zaman ben, karım ve servetimle birlikte mahalleme ve evi­me gittim; orada annemle babam beni büyük sevinç gösterileriy­le karşıladılar; şeyhin kızı olan karımı çok sevdiler.

Bana gelince, çabucak işlerimi yoluna koydum; güzel malları­mı depolara yerleştirdim, servetimi kilit altına aldım; ve sonun­da, barış içinde, yokluğumda geçen zamanı hesaplayarak gezile­rimin sonuncusu olan bu yedinci gezimin başından sonuna tam yirmi yedi yıl tuttuğunu hesaplayan dost ve yakınlarımın kutla­malarını kabul ettim. Ve ben, onlara bu uzun süren yokluk yılla­rımda başımdan geçenleri tüm ayrıntılarıyla anlattım; ve kendi kendime söz verdiğim şekilde, ömrümün geri kalan bölümünde ne denizde ne de karada bir yolculuğa çıktım. Ve birçok kez, sö­zümü de tutmadığım halde, beni tehlikelerden kurtarıp ailemin ve dostlarımın arasına katılmamı sağlayan Yüceler Yücesi Tan­rı'ya şükretmeyi de hiç ihmal etmedim!

Ve işte, ey çağrılılarım, bu yedinci ve sonuncu gezi, benim se­rüven hastalığımın kesin ilacı oldu!

Gemici Sindbat, öyküsünü sessiz ve hayran çağrılılarının or­tasında böylece bitirince; Hamal Sindbat'a dönmüş ve ona "Ve şimdi, ey Karacı Sindbat, yerine getirdiğim işleri ve Tanrı'nın lütfuyla alt ettiğim güçlükleri düşün ve bana söyle: Hamal ola­rak senin yaşamın, bahtın bana ayırdığından çok daha rahat ve yeğlenir değil mi? Sen, gerçekten, fakir kalmışsın; bense sayıla­maz servete ulaşmışım; ama her birimiz harcanan çabaların kar­şılığını almışız, değil mi?" demiş. Bu sözleri duyan Hamal Sind­bat gelip Denizci Sindbat'ın elini öpmüş ve ona "Tanrı seninle birlikte olsun, efendim; benim kapında söylediğim şarkıdaki bi­linçsizliği bağışla!" demiş.

Bunun üzerine Gemici Sindbat konuklarını sofraya çağırmış ve onlara otuz gece süren bir şölen vermiş. Sonra da evin kâhyası olarak Hamal Sindbat'ı yanında bulundurmuş; ve ikisi birlikte tam bir dostluk içinde ve ferahlık duyarak, zevkleri yok eden, dostlukları kıran, sarayları yıkıp mezarları yücelten acı ölüm ge­linceye kadar birlikte yaşamışlar!

Vezirin kızı Şehrazat, Gemici Sindbat'ın öyküsünü anlatıp biti­rince, kendisini hafifçe yorgun hissetmiş ve zaten sabah yaklaş­makta bulunduğundan, âdeti uyarınca yavaştan alarak, verilen izni kötüye kullanmamak için gülümseyerek susmuş.

Bunun üzerine gözlerini hayranlıkla açarak bu harika öyküyü dinlemiş olan küçük Dünyazat, üzerine büzülmüş bulunduğu ha­lıdan kalkmış ve kızkardeşini koşup kucaklayarak ona "Ey Şeh­razat, kardeşim, sözlerin ne kadar tatlı, kibar, temiz ve zevk veri­ci ve tazeliği içinde güzel! Ve bu Gemici Sindbat ne kadar müt­hiş, dayanılmaz ve gözüpek biri!" demiş.

Şehrazat da ona "Evet, kardeşim! Ama önümüzdeki gece, eğer Tanrı'nın ve şahımızın yüce iradesiyle sağ kalırsam, ikinize an­latacağım öyküyle kıyaslanınca, bunun pek hükmü yok!" demiş.

Sindbat'ın gezileriyle ilgili öyküyü, kendisinin, kardeşi Şahza­man ile birlikte deniz kenarında, omzunda sandıkla beliren ecin­niyi gördükleri çayırda geçirdikleri serüvenden de uzun bulmuş olan Şah Şehriyar da Şehrazat'a dönerek ona "Gerçekte, Şehra­zat, bana hangi öyküyü anlatacağın pek umurumda değil! Yeter ki şiirle süslenmiş olsun! Sen zaten bunu bana vadetmiştin! Şa­yet vaadini yerine getirmekten kaçınırsan, başının senden önce­kilerin kafalarının bulunduğu yere gideceğinden hiç kuşkun ol­masın!" demiş. Şehrazat da ona "Gözüm üstüne! Ey bahtıgüzel şah, sana söylemek üzere sakladığım öykü, tam bir doyum sağ­layacaktır; ve dahası, daha önce işittiklerinden çok daha sü­rükleyici! Bunu, GÜZEL ZÜMRÜT İLE ŞÖHRETİN OĞLU ALİŞAR'IN ÖYKÜSÜ olan adını duymakla bile anlayabilirsin!" demiş.

Bunu duyan Şah Şehriyar, içinden "Bunu dinlemeden onu öl­dürmeyeceğim!" demiş. Sonra onu kollarına alarak gecenin geri kalan bölümünü onunla birlikte geçirmiş.

Sabahleyin kalkıp adalet dağıttığı salona gitmek üzere saray­dan çıkmış. Divan, vezirlerin, emirlerin, mabeyincilerin, muha­fızların ve sarayda yaşayanların katılımıyla kurulmuş. Katılan son kişi, koltuğunun altında, bu kez öldüğüne ve göçüp gittiğine inandığı kızı için hazırladığı kefenle gelen Şehrazat'ın babası vezir olmuş. Ama şah, ona, bu konuda hiçbir şey söylememiş; ve divanda kararlar vererek, memurları atayarak veya işten ala­rak, yöneterek, askıda olan işleri bitirerek ve bütün bu işleri bü­tün gün sürdürerek uğraşıda bulunmuş. Sonra divan dağılmış ve şah sarayına dönmüş; vezir de kararsızlık içinde ve şaşkınlığın en uç sınırına ulaşmış.

Sonra, gece olunca, Şah Şehriyar, Şehrazat'ın yanına girmiş ve her zaman birlikte yaptıkları o bilinen şeyi yerine getirmişler.

Ve Üç Yüz On Altıncı Gece Olunca

Küçük Şehrazat, Şah ile Şehrazat arasındaki o şey bir kez ta­mamlanınca; büzülmüş bulunduğu yerden "Ey kızkardeşim, senden rica ediyorum: Vadettiğin GÜZEL ZÜMRÜT İLE ŞÖHRET'İN OĞLU ALİŞAR'IN ÖYKÜSÜ'ne başlamak için hâlâ ne bekliyorsun?" diye haykırmış. Şehrazat da gülerek 'Yüce Şa­hımız'ın eşsiz zarafetiyle izin vermesini bekliyorum!" diyerek ya­nıt vermiş. Bunun üzerine Şah Şehriyar "Anlatabilirsin!" diye buyurmuş ve Şehrazat da söze başlamış.





Güzel Zümrüt ile Şöhret'in Oğlu

Alişar'ın Öyküsü


Anlatırlar ki, eski zamanlarda ve geçmiş zamanlarda, ki yaşanmış günlerde, Horasan kentinde adı Şöhret1 olan, ay kadar güzel Alişar adlı bir oğlu bulunan, çok zengin bir tacir ya­şarmış.

Günün birinde, yaşı epeyce ilerlemiş olan zengin tacir Şöhret, ölümcül bir hastalığa kapıldığını duyumsamış ve oğlunu yanına çağırarak ona "Oğlum, bahtımın çizdiği yolun bitmesine pek bir şey kalmadı; dolayısıyla sana bir tavsiyede bulunmak istiyo­rum!" demiş. Üzüntü içinde olan Alişar "Nedir bu nasihatin ba­bacığım?" diye sormuş. Tacir Şöhret "Sana asla kimseyle ilişki kurmamanı ve herkesle düşüp kalkmamanı öneririm; çünkü bu dünya demirci dükkânına benzer; şayet ocağın ateşiyle bir yerini yakmış ya da sıçrayan kıvılcımla bir ya da iki gözünü yitirme­mişsen seni kuşkusuz dumanıyla boğar! Zaten şair demiştir ki:

Boş hayal! Siyah çizilmiş yolunda, bahtın sana ihanet edince, bir dost yüreği bulacağını sanma!

Ey yalnızlık! Kutsanmış değerli yalnızlık! Seni yüre­ğinde üretenlere hiç sapmayan gücü sağlar, ve sadece kendine güvenme sanatını öğretirsin!

Bir başkası da şöyle demiştir:

İki yakası da kötü! Şayet dikkatle onu incelersen, dün­yanın böyle olduğunu görürsün!

Bir yakası riyakârlıktır, öbür yakası ihanet!

Ve bir başkası da şöyle demiştir:

Kofluk, budalalık ve tuhaf öneriler... İşte dünyanın zengin verileri bunlardır! Ama baht, yoluna ayrıksı bir varlık çıkarırsa; onunla bir zaman düşüp kalk! Sadece kendini düzeltmek için!"

Genç Alişar ölmekte olan babasından bu sözleri işitince "Baba, ben senin itaatli dinleyicinim! Daha başka ne nasihatin var!" diye sormuş. Tacir Şöhret de ona "Kimi vakit yapabileceğin bir şey olursa, onu iyi yap! Karşılığında minnetin getireceği bir ar­mağan ya da benzeri bir iyilik bekleme, oğlum! Ne yazık ki, her gün iyilik yapma fırsatı çıkmaz!" demiş. Alişar da "İşittim ve itaat ettim! Ama tüm nasihatlerin bu kadar mı?" diye yanıt ver­miş. Tacir Şöhret de "Sana bıraktığım serveti saçıp savurma! Elinin altında para bulunduğu müddetçe sayılırsın! Ve şair de­miştir ki:

Fakirlik zamanımda hiçbir dost tanımamıştım; şimdiy­se kapımda kum gibi kaynıyorlar ve iştahımı kesiyor­lar!

Oh! Ne çok yırtıcı düşman kazanmıştım servetimi ya­parken... Bugün servetim azalırken, daha da çok düş­man kazanacağım!"

Sonra yaşlı adam sözünü "Tecrübeli kişilerin nasihatlerini al­mayı ihmal etme! Ve sana nasihat edebileceklerden bunu iste­menin nafile olduğuna asla inanma!

Ve şair demiştir ki:

Kendi fikrini, nasihatçinin fikrine ekle, daha iyi so­nuç sağlamak için! Yüzünü görmek istiyorsan bir tek ayna yeter! Ama iki aynanın katkısı olmadan onu ge­reğince aydınlatamazsın!2

Oğlum, sana son bir nasihat daha vereyim:

Kendini şaraptan sakın! Şarap tüm kötülüklerin nedenidir. Ak­lını başından alma tehlikesini taşır ve seni gülünç ve hor görülen bir nesneye dönüştürür.

Ölümün eşiğinde sana vereceğim son nasihatler bunlar, çocu­ğum! Sözlerimi unutma! Üstün nitelikli bir oğul ol! Ve kutsa­mam, sana tüm ömrünce arkadaşlık etsin!" demiş.

Ve yaşlı tacir Şöhret, böyle konuşarak ve bir an için gözlerini kapayarak kendini toparlamış; sonra işaret parmağını gözleri hi­zasına kaldırarak iman tazelemiş ve Yüce Tanrı'nın rahmetine kavuşmuş.

Ailesi ve oğlu onun uğrunda gözyaşı dökmüş; ona en büyükle­rin de, en küçüklerin de, en fakirlerin de, en zenginlerin de katıl­dığı bir cenaze merasimi düzenlenmiş; ve toprağa verildikten sonra mezar taşına şu dizeler yazılmış:

Topraktan doğdum ben, toprağa dönüyorum, toprak olarak! Sanki hiç yaşamamış gibi!

İşte tacir Şöhret'in durumu böyleymiş. Şöhret'in oğlu Alişar'a gelince; onun durumu da şöyle:

Babasının ölümünden sonra, Alişar çarşının belli başlı büyük dükkânlarından biri olan dükkânlarında, ticaret yapmayı sürdür­müş; ve babasının nasihatlerini, özellikle başkalarıyla ilişki kur­makla ilgili olanını bilinçli olarak izlemiş. Ama kesinlikle, saati saatine, bir yıl bir gün sonra, bir bölüm hain genç orospu çocuğu ve utanmaz piç tarafından baştan çıkarılmış; ve bunlarla düşüp kalkmaya başlamış; ve bunların yoldan çıkmış, köpek gibi cinsel ilişkide bulunan analarını ve kız kardeşlerini tanımış; ve doğru yolun tam karşısında olan bir yolda gırtlağına kadar sefahate batmış; şaraba ve masrafa gömülmüş; Ve artık sağlıklı düşü­nemediğinden "Babam bana bütün bu serveti bıraktığına göre, benden sonra başkasının eline geçmemesi için onu kullanmalı, yitip giden zamandan ve geçip giden zevkten yararlanmalıyım! Çünkü iki kez yaşayacak değilim!" şeklindeki hüzünlü mantık­sızlığı benimsemiş.

Ve bu tarz düşünüş ona öylesine hoş gelmiş ki, Alişar, her abartıyı hoşgörüyle karşılayarak ve gün ile geceyi düzenli şe­kilde birleştirerek uç uca yaşamış; kısa bir zaman sonra, dükkâ­nını, evini, eşyalarını ve tüm giysilerini satacak kadar servetini tüketmiş; ve kendisine ancak üzerinde bulunan giysileri kalmış.

Ve ancak bu duruma gelince tüm ayrıntılarıyla hatalarını açık­ça görebilmiş ve babası Şöhret'in nasihatlerinin yüceliğini anla­yabilmiş; cömertlikle para yedirdiği dostları, kendilerine sıra ge­lip Alişar kapılarına uğrayınca, onu baştan savmak için her biri bir başka bahane bulmuşlar. Böylece artık fakirliğin son sınırına dayandığından, günün birinde, bir gün önceden beri ağzına lok­ma girmediğinden, barınmakta olduğu sefil han odasından çıkıp kapıdan kapıya dilenerek sokaklarda dolaşmak zorunda kalmış.

Böylece dolaşıp dururken, pazar yerine gelmiş; orada daire ha­linde toplanmış bir kalabalığa rastlamış. Ne olup bittiğini anla­mak için aralarına yaklaşmaya çalışmış; ve tacirlerin, simsarla­rın ve müşterilerin oluşturduğu kalabalığın ortasında...

Anlatısının burasında Şehrazat, günün belirdiğini görerek ya­vaşça susmuş.

Ama Üç Yüz On Yedinci Gece Olunca

Demiş ki:

... Tacirlerin, simsarların ve müşterilerin oluşturduğu kalabalı­ğın ortasında zarif ve tatlı bir görünüşü olan genç beyaz bir esire görmüş: boyu beş ayak, yanakları güller gibi, göğüsleri yerinde, hele kıçının güzelliği şahane imiş. Hiç yanılma ihtimali olmak­sızın ona şairin şu sözleri pekâlâ uygulanabilirmiş:

Güzellik âleminden kusursuzca fırlamış! Oranları hayranlık verici:

Ne çok büyük, ne çok küçük! Ne çok yağlı, ne çok za­yıf. Ve her yanı kıvrımlarla örülmüş!

Güzelliğin kendisi bile, aynı zamanda hem alçak gö­nüllü hem de mağrur olan hatlarını belirten yeğni tü­lün ortaya çıkardığı görüntüsünün tutkunudur.

Ay, yüzüdür; dalgalanan eğrilir bükülür dal, boyu­dur; miskin ince kokusu, nefesidir.

Sanki erimiş inciden oluşmuş gibidir göğüsleri; öy­lesine parlaktır ki, yüzünde ayı yansıtırlar; onlar da, kendilerince, aydan oluşmuş gibi görünürler.

Ama, bu aydınlanma mucizesini anlatacak dil nere­de? Parlayan art yanı için neler bulup söylesem?

Alişar güzel genç kıza göz attığı zaman, son kertede hayranlık duymuş; ve hayranlıktan kıpırdayamaz olmuş; güzelliğini seyre­derek bir an için sefaletini unutmak istemiş; ve toplanarak pey sürmeye3 başlamış olan halkın arasına katılmış; orada bulunan tacirler ve simsarlar onun henüz iflas ettiğini bilmediklerinden, oraya esireyi satın almak üzere gelmiş olamayacağını düşünme­mişler bile; çünkü kendisine babası çarşı kâhyasından büyük bir miras kaldığını biliyorlarmış.

Ama birdenbire esirenin yanıbaşında tellalbaşı belirmiş ve sa­bırsız başlar üzerinden "Ey tacirler, ey zengin kişiler, yurttaşlar ya da çölün özgür göçebeleri, herkes açık arttırmaya katılabilir! Haydi, yüreklenin! İşte karşınızda tüm ayların sultanı, incilerin incisi, utançla dolu bakire, soylu Zümrüt, tüm arzuların kamçı­layıcısı ve tüm çiçeklerin bahçesi olarak duruyor! Haydi, açık art­tırmaya başlayın, ey ahali! Hiç kimse arttırmayı açtığı için kınanamaz! İşte önünüzde tüm ayların sultanı, utanç dolu bakire Zümrüt, tüm çiçeklerin bahçesi!" diye haykırmış.

Ve hemen tacirler arasından biri "Beş yüz dinarla arttırmayı açıyorum" diye haykırmış; bir diğeri "On daha!" demiş. O sırada çirkin ve nefret uyandırıcı, mavi şaşı gözlü Raşidettin diye anı­lan bir yaşlı kişi "Yüz daha!" diye haykırmış. Ama aynı anda başka bir ses de "On daha!" demiş. O anda mavi gözlü o çirkin adam "Bin daha!" diye haykırarak birdenbire yüksek bir artırma yapmış.

Bunun üzerine tüm öteki müşteriler dillerini tutup seslerini kesmişler ve tellal da genç esirenin efendisine dönmüş ve yaşlı adamın önerdiği bedeli yerinde buluyorsa pazarlığı kapatacağını söylemiş. Esirenin efendisi de "Tamam. Ama daha önce esire­min de bunu kabul etmesi gerek. Çünkü kendisine satın alan ki­şiden hoşlanmadıkça onu satmayacağıma söz verdim. Bu du­rumda ey simsar, ona bunu sormam gerek!" diye yanıt vermiş. Simsar da güzel Zümrüt'ün yanına yaklaşmış ve ona "Ey ayların sultanı, bu saygın yaşlı kişi, Şeyh Raşidettin'e satılmak ister mi­sin?" diye sormuş.

Güzel Zümrüt, bu sözleri duyunca, simsarın kendisine işaret ettiği kişiye bir göz atmış ve onu tanımladığımız gibi bulmuş. O zaman dönüp yüzünde bir tiksinti belirtisiyle "Bu yaşlı kişi ka­dar nefret uyandırıcı da olmayan yaşlı bir şairin ne dediğini, ey simsarbaşı, bilmiyor musun?" diye haykırmış:

Ondan bir öpücük istedim. Bana şöyle bir baktı. Ba­kışı ne kindar ne de küçümseyici, fakat ilgisizdi! Beni zengin ve saygın biliyordu ama, yine de geçip gitti! Ağzından bir kıvrılışla şu sözler döküldü: 'Beyaz saç­ları benim hiç hoşuma gitmez; dudaklarımın arasında ıslak pamuklu bez bulmayı da hiç sevmem!'4

Bu dizeleri duyan simsar Zümrüt'e "Demek ki reddediyorsun ve de haklısın! Zaten bin dinar da önemli bir para değil! Benim ölçülerime göre on bin dinar edersin!" demiş. Sonra müşteri ka­labalığına doğru dönerek önerilen bu fiyata başka alıcı bulunup bulunmadığını sormuş. O zaman bir tacir yaklaşıp "Ben varım!" demiş. Güzel Zümrüt ona da bakmış ve onun yaşlı Raşidettin gi­bi tiksindirici olmadığını görmüş; gözleri de mavi ve şaşı değil­miş. Ama olduğundan genç görünmek için sakalını kızıla boya­mış olduğunu anlamış. O zaman "Utan! Yaşlı bir yüze böyle bo­ya sürmek yakışır mı?" diye haykırmış. Ve hemen orada, şu di­zeleri doğaçlamadan okumuş:

Ey sen ki, benim endamıma ve boyuma tutulmuşsun; ödünç aldığın renkler altında istediğin kadar kılığını değiştirebilirsin; ama benim, saygımı kazanamazsın!

Saçlarının beyazını utanmadan boyarsın, başka ku­surlarını gizleyemeden!

Yüz değiştirir gibi sakal değiştirirsin, öylesine kor­kunç hale gelirsin ki, sana bakan kadın doğurganlığı­nı yitirir!

Simsar başı bu dizeleri işitince Zümrüt'e "Vallahi! Gerçek sen­den yana!" demiş. Ama henüz bu ikinci öneri kabul görmemiş­ken, bir üçüncü kişi simsara yaklaşmış ve ona "Bedeli ben ödü­yorum!" demiş. Ve simsar söz konusu adama bakmakta olan gü­zel genç kıza fikrini sormuş. Kız onun sokur5 olduğunu görmüş ve kahkahalar kopararak "Ama sen şairin sokurlar için söyledik­lerini bilmez misin ey simsar?" demiş.

Dostum, inan bana, bir sokuru asla arkadaş edinme! Ve de onun yalanlarından kendini koru ve de ikiyüzlü­lüklerinden!

Onunla düşüp kalkmanın sağlayacağı pek az kazanç vardır. Zaten Tanrı, onun bir gözünü alarak ondan sa­kınılmasının işaretini koymuştur!

Bunun üzerine simsar ona bir dördüncü müşteriyi göstermiş ve "Bunu ister misin?" diye sormuş. Kız bu sonuncuyu da incele­miş ve onun göbeğine kadar inen sakalıyla bir cüce olduğunu görmüş; ve hemen "Bu cüce sakallıya gelince şair onu da şöyle tanımlamıştır:

Harika bir sakalı var, nafile ve sıkıcı bir bitki gibi. Ama kendisi uzun bir kış gecesinin soğuk ve karanlık havası kadar hüzünlü.

Simsar, kendiliklerinden pey sürenlerin hiçbirinin kabul edil­mediklerini görünce, Zümrüt'e "Ey hanımım, tüm bu tacirlere ve de şu soylu müşterilere bak! Senin hoşuna gitme şansına kimin sahip olduğunu bana göster ki, ben de, satış için seni ona önere­yim!" demiş.

Bunun üzerine güzel genç kız, orada bulunanları birer birer ve büyük bir dikkatle incelemiş; ve bakışları Şöhret'in oğlu Alişar'ın üzerinde takılı kalmış. Genç adamın görünüşü, ansızın onun içinde şiddetli bir aşkın tutuşmasına neden olmuş; çünkü, Şöhret'in oğlunun gerçekten olağandışı bir güzelliği varmış; ve hiç kimse ona içinde ateşli bir yaklaşma arzusu uyanmadan ba­kamazmış. Genç Zümrüt de onu simsara göstermekte gecikme­miş; ve "Ey simsar, işte şuradaki genci istiyorum; şu kibar yüzlü endamı dalgalı olanı! Çünkü onu çok hoş ve canayakın buluyo­rum; ve o, tıpkı şairin tanımladığı gibidir:

Ey delikanlı, seni bunca güzelliğinle görenler seni na­sıl unutabilirler?

Yüreklerine doldurduğun acılardan yakınanlar, sana bakmaktan kendilerini alıkoysunlar bakalım!

Senin belalı gizemlerini saklamak isteyenler büyüleyi­ci yüzünü bir tülle örtmezler mi?

Ve yine başka bir şair onun hakkında şöyle söylemiştir:

Ey efendim, anlasana! Nasıl olur da sevilmezsin sen? Narin boyunla, gürbüz görünüşünle?...

Ey delikanlı, ey efendim benim; seni seyrediyorum ve gücüm tükeniyor!

Anla efendim! Bu niteliklere duyulan aşk bilgelerin, zevk sahiplerinin ve ince ruhluların kârı değil midir?

Şayet dizlerime oturursan, kabahatlerin ağır basar, ama bırakır gidersen, onların yokluğu bana ağır ge­lir!

Oh! Bakışınla beni öldürme! Hiçbir din öldürmeyi hoş görmez. Oh! Yüreğin ince olsun ve boynun gibi bükülgen! Gözlerin benim için tatlılıklar saçsın, yana­ğının parlaklık saçtığı gibi!

Ve bir üçüncü şair de şöyle demiştir:

Yanakları dolgun ve parlaktır: tükürüğü içilecek tatlı bir süttür, hastalara şifa veren! Bakışı şairlere ve na­şirlere6 düşler gördürür, ve bedeninin oranları mimar­ları şaşırtır!

Bir diğeri de şöyle demiştir:

Dudaklarının sıvısı baş döndüren bir şaraptır: nefesi amber kokar; dişleri kâfur topaklarıdır.

Cennetin kapıcısı Rıdvan da, seni başından savmak is­ter; bir huriyi baştan çıkarırsın korkusuyla!

Kaba ruhlu kaba kişiler, onun davranışlarından, hare­ketlerinden şikâyet ederler: sanki ay, tüm yörelerde güzel değilmiş, sanki göğün tüm bölümlerinde dolaşır­ken aynı uyumla salınmazmış gibi!

Başka bir şair de şöyle söylemiş:

Bu genç tavuskuşu kıvırcık saçları, güllerin donattığı yanakları, büyüleyici bakışıyla bir buluşmaya razı ol­du. Ben de, duyarlı yüreğim ve tedirgin gözlerimle işte dipdiri ayaktayım.

Bana bunu, bu buluşmayı, gözlerini kapayarak ‘Evet' deyip vadetti! Ama gözleri örtülüyken verdiği söze na­sıl güvenebilirim?

Bir başkası da onun hakkında demiştir ki:

Bana, ‘Daha şimdiden yanağı oldukça belirgin ayva tüyleriyle gölgelenmiş bir genç adamı nasıl böyle tut­kuyla sevebilirsin?' diye soran pek incelik bilmeyen dostlarım var.

Onlara, ‘Sizin bilmezliğiniz ne kadar büyük! Cennet bahçesinin meyveleri onun güzel yanaklarından topla­nır! Nasıl olur da bu denli güzel meyveler sağlarken, bu yanakların belirgin tüyleri olmaz?' derim.

Simsar, bu kadar genç bir esirede bunca yetenek görmekten son derece hayranlık duymuş ve sahibine bu şaşkınlığını belir­tince; o da kendisine "Anlıyorum ki, bunca güzellik ve bunca ruh inceliğine hayranlık duyuyorsun. Ama bil ki, yıldızları ve güneşi utandıran bu mucizevi genç kız, sadece en ince ve en güç anlaşılır şairlerin dizelerini bilmekle ve kendisi de güzel dizeler söylemekle yetinmeyip başkaca, yedi kamışla yedi ayrı tarz kul­lanarak yazı yazmasını bilir ve elleri bir hazine kadar değerlidir. Gerçekten, bu kız, nakış yapmayı, ipek dokumayı bilir. Kendi eliyle ördüğü örtü ve perdeler çarşıda elli dinardan satılmaktadır. Ve de bil ki, en güzel örtüyü örmesi ve en görkemli perdeyi ta­mamlaması için ona sadece yedi gün yeter! Onu satın alacak ki­şinin, bu bakımdan, parasını birkaç ay içinde geri alması olanca kesinliğiyle ortadadır!'' demiş.

Bu sözleri işitince, simsar, kollarını hayranlıkla havaya kaldır­mış ve "Bu inciyi alıp evine götürecek ve gizli bir hazine gibi saklayacak olana ne mutlu!" diye haykırmış. Ve kızın kendisine gösterdiği Şöhret'in oğlu Alişar'a yaklaşarak onun önünde yere kadar eğilmiş, elini tutup öpmüş ve sonra da ona demiş ki...

Anlatısının burasında Şehrazat, sabahın belirdiğini görerek yavaşça susmuş.

Ama Üç Yüz On Dokuzuncu Gece Olunca

Demiş ki:

Onun önünde yere kadar eğilmiş, elini tutup öpmüş ve sonra da ona "Gerçekte, ey efendim, bu hâzineyi değerinin ancak beş­te biri kadarıyla satın alabilmek büyük bir talih eseri! Tanrı sana karşı cömertliğini esirgemesin! Ve bu genç kız kendisiyle birlik­te sana da mutluluk getirsin!" demiş.

Bu sözleri duyunca, Alişar başını önüne eğmiş ve bahtın bu alaycılığından ötürü için için gülmekten kendini alamamış ve kendi kendisine "Vallahi! Benim bir parça ekmek alabilecek ka­dar bile param yok, beni bu esireyi alabilecek kadar zengin sa­nıyorlar. Her durumda, tüm tacirlerin önünde utanca düşmemek için ne evet ne de hayır diyeceğim!" demiş. Ve gözlerini önüne indirerek bir tek sözcük bile söylememiş.

Onda hiçbir kıpırtı görmeyince, Zümrüt, satın alınması için yü­reklendirmek üzere ona bakmış; ama Alişar, gözleri önüne eğik olduğu için onu görmüyormuş; kız, bunun üzerine simsara "Eli­mi tut, beni onun yanına götür; onunla kendim konuşacak ve be­ni satın almasına azmettireceğim; çünkü ondan başkasının olma­makta kararlıyım, başkasının olamam!" demiş. Simsar da onu e­linden tutmuş ve Şöhret'in oğlu Alişar'ın yanına götürmüş.

Genç kız, güzelliğinin olanca canlılığı içinde genç adamın önüne dikilmiş ve ona "Sevgili efendim, ey içimi yakan delikan­lı, beni satın almak için öneride bulunmayacak mısın? Hatta kendince uygun gördüğün bir bedeli bile önermeyecek misin? Önerdiğin bedel ne olursa olsun, senin esiren olmak istiyorum!" demiş. Alişar başını kaldırmış ve hüzünle sallayarak kıza "Satışı yapmak ve satın almak zorunlu değil!" demiş. Zümrüt "Görüyo­rum ki, sevgili efendim, bin dinarlık öneriyi pek yüksek bulu­yorsun! Peki, dokuz yüz dinarlık bir öneride bulun, senin ola­yım!" diye haykırmış. Alişar başını sallamış ve tek bir söz söyle­memiş. Kız, yeniden söz alarak "Sekiz yüze beni satın al!" de­miş. Oğlan başını sallamış. Kız "Yedi yüze!" demiş. Oğlan hâlâ başını sallıyormuş. Kız, önerisini azalta azalta, sonunda "Sadece yüz dinar olsun!" demiş. Bunun üzerine Alişar ona "Peki ama, bu yüz dinar tümüyle yanımda bulunmuyor!" demiş. Kız gülme­ye başlayarak ona "Bu yüz dinarı tamamlamak için ne kadar ek­siğin var? Çünkü, şimdi ödeyecek durumda değilsen, geri kalanı bir başka gün ödersin!" demiş. Oğlan da "Ey hanımım, bil ki, bende ne yüz ne de tek bir dinar var! Vallahi! Bende, ne beyaz ne de kırmızı bir madeni para, yani ne bir altın dinar ne de bir gümüş dirhem var. Dolayısıyla benimle zamanını yitirme ve bir başka alıcı ara!" diye yanıt vermiş.

Zümrüt genç adamın, hiçbir kaynağı olmadığını anlayınca, ona "Öyle de olsa beni satın al! Elimin içine vur, beni pelerininle sar ve kolunu belime dola! Bütün bunlar, senin de bildiğin gibi, ka­bul ettiğinin işaretidir!" demiş. Bunun üzerine, Alişar, artık red­detmek için nedeni olmadığından, Zümrüt'ün kendisine söyle­diklerini çabucak yerine getirmiş; kız da aynı anda, cebinden bir kese çıkararak, bunu Alişar'a vermiş ve ona "Bunun içinde bin dinar var; bunun dokuz yüzünü efendime önermen ve geri kalan yüz dinarı, en çok ihtiyaç duyduğumuz şeyleri satın almak için saklaman gerek!" demiş. Ve Alişar hemen tacire dokuz yüz altın dinarı saymış ve esireyi çabucak elinden tutup evine götürmüş.

Eve geldiklerinde, Zümrüt, konutun birçok yeri yırtık eski bir hasırdan başka bir eşyası bulunmayan tek bir sefil odadan başka bir şey olmadığını görünce pek şaşırmış. Ve hemen ikinci bir ke­se içinde bin dinar daha çıkararak Alişar'ın eline vermiş ve ona "Çabucak çarşıya koş da, gerekli olan eşya ve halılar ile yenecek içecek satın al! Ve de çarşıdaki en güzel şeyleri seç! Ve bana bü­yük bir Şam kumaşı getir, en iyisinden ve nar kırmızısı olsun! Sonra altın iplik makaraları ve gümüş iplik bobinleri al ve de ye­di renkten ipek masuralar7 getir! Uzun iğneler ve orta parmağı­ma denk gelecek bir de altın yüksük al!" demiş. Alişar da hemen bu buyruklara uyarak Zümrüt'e tüm istediklerini alıp getirmiş. Bunun üzerine kız, yerlere halılar sermiş, şilte ve divanları sıra­lamış, her şeyi düzene sokmuş ve meşaleleri tutuşturduktan son­ra sofrayı kurmuş.

O zaman ikisi birlikte oturmuşlar, yeyip içerek mutlulanmışlar. Bunu izleyerek, yeni yatağın üzerine uzanmışlar ve karşılıklı birbirini doyurmuşlar. Ve bütün geceyi, en temiz zevkler ve en neşeli oynaşmalarla sabaha kadar birbirlerine sıkı sıkıya sarıla­rak geçirmişler. Ve sevgileri kuşku götürmez kanıtlarla pekişmiş ve yüreklerine değişmez bir biçimde yerleşmiş.

Hiç zaman yitirmeksizin, gayretli Zümrüt, hemen işe koyul­muş. Ve nar kırmızısı Şam kumaşını alarak birkaç gün içinde, bundan bir perde yapmış ve üzerini ince bir sanatla kuş ve hay­van suretleriyle donatmış; ve dünyada iri ya da küçük ne kadar hayvan varsa, hiçbirini savsaklamadan bu perdeye işlemiş. Yap­tığı nakışlar öylesine aslına benzer ve öylesine canlı olmuş ki, dört ayaklı hayvanlar deviniyorlarmış gibi, kuşlar ötüyorlarmış gibi geliyormuş insana... Perdenin ortasına işlediği meyve dolu bir ağacın gölgesi o denli güzelmiş ki, büyük bir serinlik hissi veriyor ve gözleri dinlendiriyormuş. Ve bütün bunlar, ne fazla ne eksik, sekiz günde tamamlanmış! Yarattıklarının parmaklarına bunca marifet bağışlayan Tanrı'ya şükürler olsun!

Perde bitmiş. Zümrüt onu parlatmış, perdahlamış, dürmüş ve "Bunu çarşıya götür ve elli dinardan aşağı olmamak üzere çarşı­daki esnafa sat. Ama sakın, çarşıda dükkânı bulunmayan gelip geçici kimselere satma! Yoksa aramıza zalim bir ayrılığın girme­sine neden olursun. Aslında bizi gözetleyip duran düşmanları­mız var; gelip geçici olandan sakın!" diyerek Alişar'a vermiş. Alişar da "İşittim ve itaat ettim!" diyerek yanıt vermiş. Ve çarşı­ya gidip dükkân sahibi bir tacire sözü geçen harika perdeyi elli dinara satmış.



Anlatısının burasında Şehrazat, sabahın belirdiğini görmüş ve yavaşça susmuş.

Ama Üç Yüz Yirminci Gece Olunca

Demiş ki:

... Sözü geçen harika perdeyi elli dinara dükkânı olan bir tacire satmış. Sonra yeniden yeni bir perde hazırlamak için yeterli miktarda ipekli kumaş, altın ve gümüş teller ve birkaç güzel ka­neve satın almış; bunları Zümrüt'e getirmiş; o da hemen işe ko­yulup sekiz günde ilkinden de güzel bir örgü örmüş. Alişar, bu­nu da götürüp elli dinara satmış. Ve böylece yeyip içerek ve hiç­bir şeyden yoksun olmayarak yaşamışlar; bir yıl geçtiği halde günden güne daha da ateşlenen sevgilerini karşılıklı olarak do­yurmayı da ihmal etmemişler.

Bir gün Alişar evden çıkıp âdeti gereğince Zümrüt'ün ördüğü bir duvar örtüsünü sarılı olarak taşıyıp her zamanki gibi tellallar aracılığıyla malı tacirlere önermek için çarşının yolunu tutmuş. Çarşıya gelince, onu tellala verip dükkânların önünde dolaştırır­ken, o sırada yoldan bir Hristiyan geçiyormuş; çarşıya gelip e­lindeki malı rahatsız edercesine satan ya da iyi bir mal görürse satın almak için her türlü çabayı göstermekten kaçınmayan kişi­lerden biri imiş bu. Hristiyan Alişar'a yaklaşmış; bu işlemeli örtü için ilan edilmekte olan elli dinar yerine altmış dinar önermiş. Ama, bu tür kişilerden nefret eden ve sakınan Alişar, Zümrüt'ün tavsiyelerini hatırlayarak malı ona bırakmak istememiş. Bunun üzerine Hristiyan teklifini yükselterek en sonunda yüz dinar ö­nermiş; tellal da Alişar'ın kulağına "Aman, bu harika fırsatı ka­çırma!" demiş. Çünkü tellal daha önce on dinar aldığından Hris­tiyan'a bağlanmış bulunuyormuş. Ve Alişar'ın üzerinde öylesine bir etki bırakmış ki, sonunda Alişar önerilen bedel karşılığı işle­meli örtüyü Hristiyan'a bırakmaya karar vermiş; içindeki büyük tedirginlik bir türlü geçmediği halde satışı bitirmiş ve parayı ala­rak evinin yolunu tutmuş.

Böylece yürümekte iken, bir ara, bir yol dönemecinde Hristi­yan'ın kendisini izlediğini fark etmiş. Durup ona "Senin inancın­da olan birinin girmediği bu mahallede ne yapıyorsun sen, ey Hristiyan?" diye sormuş. O da "Beni bağışla efendim, ama bu sokakta görmem gereken bir iş var. Tanrı seni korusun!" demiş. Alişar yolunu sürdürüp evinin kapısına ulaşmış; orada bakmış ki, Hristiyan yolunu değiştirdikten sonra, dönüp sokağın öteki başından kendisiyle aynı anda kapısının önüne gelmiş. Hiddete kapılarak, ona "Kötü Hristiyan, beni niye her yerde izleyip pe­şimden geliyorsun?" diye haykırmış. O da "Efendim, bana inan ki, rastlantı kabilinden burada bulunuyorum, ama senden bana bir bardak su vermeni rica ediyorum. Allah senden razı olsun: çünkü susuzluktan içim yanıyor!" diye yanıt vermiş. Alişar da içinden "Vallahi! Bir Müslüman'ın susuz bir köpeğe su vermeyi reddetmesi görülmemiştir. Ona su versem iyi olur!" diye geçir­miş. Ve evine girmiş, bir su testisi alarak Hristiyan'a vermek ü­zere dışarı çıkmış; tam o sırada Zümrüt uzayan yokluğuyla te­dirgin, kapı sesini duyarak onu karşılamak üzere koşmuş; ve ona "Bugün neden bu kadar geciktin? Örtüyü sattın mı? Kime sat­tın? Çarşıdaki babacan bir tacire mi, yoksa gelip geçici birine mi?" diye sorunca; o da, belirli bir tedirginlikle "Biraz geciktim evet. Çünkü çarşı çok kalabalıktı. Onu bir tacire sattım!" diye yanıt vermiş. Kadınsa, sesindeki titremeyle "Vallahi! Yüreğim hiç de rahat değil. Bu testiyi de nereye götürüyorsun?" demiş. O da "Benimle buraya kadar gelen çarşıdaki tellallardan birine su içsin diye vereceğim!" demiş. Ama bu yanıt kadını doyurmadı­ğından, Alişar dışarı çıkarken, çok meraklanarak şu dizeleri oku­muş:

Ey sevgiliye bağlanan yüreğim, Öpüşün sonsuzluğuna inanan zavallı yüreğim! Görmüyor musun ki, baş­ucunda, kollarını uzatmış ayrılık getiren kötülük seni gözetmekte ve gölgeye sığınmış ihanet seni izleyip du­ruyor?

Alişar dışarı çıkmak için ilerlerken, açık bıraktığı kapıdan Hristiyan'ın içeri girdiğini görmüş. Bunu görünce, gözlerinin ö­nünde dünya kararmış ve "Sen burada ne yapıyorsun köpoğlu köpek? Ve nasıl cesaret ediyor da rızam olmadan evime giriyor­sun?" diye haykırmış. O da "Lütfen, efendim, beni bağışlayın! Bütün gün yürümekten bitkin olduğum için ayakta durmaya ha­lim kalmadı. Kapının dışında durmakla içinde durmak arasında ayrım gözetmediğimden eşiği geçiverdim. Zaten sadece biraz soluklanıncaya kadar kalacak ve hemen çekip gideceğim! Beni dışarı atma! Allah da seni dışlamasın!" diye yanıt vermiş. Ve çok şaşırmış olan Alişar'ın elinden testiyi alarak gerektiği kadar iç­tikten sonra geri vermiş. Alişar da orada ayakta durup ona baka­rak çekip gitmesini beklemiş. Ama böylece bir saat geçtiği hal­de, Hristiyan yerinden kıpırdamamış. O zaman Alişar, boğulur­casına, ona "Buradan hemen çıkıp yoluna gider misin?" diye haykırmış. Ama Hristiyan ona "Efendim, hiç kuşkusuz sen, biri­ne iyilik yapıp onu tüm yaşamı boyunca başına kakanlardan ve şairin belirlediği şu kişilerden değilsin:

Yok olmuş artık, elini uzatmadan fakirin avucuna say­maksızın para dolduran o cömert kişiler!

Şimdi, yoldaki fakirin içtiği suyun karşılığını hesapla­yan kötü tefeciler gündemde!

Bana gelince, ey efendim, evinden getirdiğin suyla susuzluğu­mu giderdim; ama açlık şu anda benim için öylesine bir işkence haline geldi ki, yediğin yemeğin artığıyla; bundan daha fazlasını aramadan, bir parça kuru ekmek, bir baş soğan da olsa yetinece­ğim!" demiş. Gittikçe daha fazla hiddetlenen Alişar, ona "Haydi bakalım! Defol buradan! Bu ağızları yaptığın yeter! Evde sana verecek hiçbir şey yok!" diye haykırmış. Hristiyan yerinden kı­pırdamadan "Efendim, beni bağışla! Ama evde hiçbir şey yoksa, işlemeli örtüden kazandığın yüz dinar var sende. Senden rica e­diyorum; Allah için en yakın çarşıya gidip bana biraz peksimet al ki, senin evini aramızda sanki hiçbir ekmek ve tuz ilişkisi yokmuşçasına terk ettiğimi söylemesinler!" diyerek yanıt ver­miş.

Alişar bu sözleri işittiği zaman, kendi kendine "Hiç kuşku yok ki, bu kötü Hristiyan delinin ve dengesizin biri! Onu sokağa atıp ardından da köpekleri salayım!" diye düşünmüş. Ve onu sokağa itmeye hazırlanırken, yerinden kıpırdamayan Hristiyan kendisi­ne "Efendim, istediğim sadece bir parça ekmek ve bir tek soğan; bunlarla açlığımı gideririm! Benim için fazla masrafa girmene gerek yok, öylesi biraz fazla olur! Çünkü bilge azla yetinir; ve şair de şunu söylemiştir:

Bilgeye işkence veren açlığı kovmak için bir kuru ek­mek yeter. Oysa dünya âlem, oburun sahte açlığını na­sıl yatıştıracağını bir türlü bilemez!

Alişar, onun bu dileğini yerine getirmekten başka türlü davra­namayacağını anlayınca, Hristiyan'a "Sana yiyecek bir şeyler al­mak için çarşıya gidiyorum. Sen burada kıpırdamadan kal, beni bekle!" demiş.

Ve kapıyı kapatıp kilitten çıkardığı anahtarı cebine koyduktan sonra evden çıkmış. Çabucak çarşıya gitmiş; oradan balda kızar­tılmış peynir, hıyar, muz, fırından yeni çıkmış taze ekmek satın almış; bunların hepsini Hristiyan'a getirerek, ona "Ye bakalım!" demiş. Ama Hristiyan "Efendim, bu seninki, ne büyük cömert­lik! Senin bana getirdiklerinle on kişi doyar! Bu, gerçekten faz­la! Hiç değilse bana birlikte yeme onurunu bağışla!" diyerek ye­mekten kaçınmış. Alişar "Ben tokum, tek başına ye!" diye yanıt vermiş. Hristiyan "Efendim, ulusların bilgeliği bize öğretmiştir ki, konuğuyla yemek yemeyi reddeden kişi hiç kuşkusuz zina ürünü bir soysuzdur.

Anlatısının burasında Şehrazat, sabahın belirdiğini görmüş ve yavaşça susmuş.

Ama Üç Yüz Yirmi Birinci Gece Olunca

Demiş ki:

"Konuğuyla yemek yemeyi reddeden kişi, hiç kuşkusuz, zina ürünü bir soysuzdur!" Yanıt vermeye olanak bırakmayan bu söz­leri duyan Alişar, reddetmeyi göze alamamış ve Hristiyan'ın ya­nına oturarak dalgın dalgın onunla birlikte yemeye başlamış. Hristiyan, ev sahibinin dalgınlığından yararlanarak bir muz soy­maya başlamış, onu bölmüş ve içine bir fili yere devirmeye ye­tecek ve bir yıl uyutacak miktarda afyon ruhuna bulandırılmış bhank koymuş. Bu muzu, içinde harika bir şekilde kızartılmış peynir yüzmekte olan bala batırmış ve kendisine "Efendim, se­nin için soyduğum şu lezzetli muzu elimden kabul et!" diyerek Alişar'a sunmuş. Bu işin artık bittiğini sanan Alişar, muzu almış ve yutmuş.

Muz midesine ulaşır ulaşmaz, Alişar sırtüstü yere düşmüş. Bu­nu gören Hristiyan, tüyü dökülmüş bir kurt gibi sıçramış ve dı­şarı fırlayarak karşı sokakta pusuda olan ve başlarında Züm­rüt'ün satılmak istemediği, ama ne olursa olsun ona güç kullana­rak sahip olmaya yemin etmiş bulunan yeşil gözlü sefil yaşlı kişi Raşidettin'in durduğu adamlarla bir katırın olduğu yere ulaşmış. Bu Raşidettin, tacirler nezdinde ayrıcalık kazanmak için kendi­sini Müslüman olarak tanıtmış alçak bir Hristiyan'mış; ve adı Barsum olan ve Alişar'a ihanet etmiş bulunan Hristiyan'ın öz ve öz kardeşi imiş.

Bu Barsum, koşup sefil kardeşine hilesinin başarısını duyur­muş ve ikisi birlikte, adamları peşlerinde olduğu halde, Alişar'ın evine girmişler; Alişar'ın Zümrüt için harem dairesi olarak ayır­mış bulunduğu yandaki odaya dalarak güzel genç kadının üzeri­ne atılmışlar; ağzını tıkaçlayıp göz açıp kapayana kadar katırın sırtına atmışlar ve birkaç dakikada onu yaşlı Raşidettin'in evine taşımışlar.

Gözleri yeşil ve şaşı olan sefil, Zümrüt'ü, evin en gerilerindeki bir odaya taşıtmış ve ağzından tıkacı çıkardıktan sonra, yanıba­şında oturmuş ve ona "İşte sonunda benim iradem altındasın gü­zel Zümrüt ve şu rezil Alişar gelip seni benim ellerimden kurta­ramayacak, kollarımda yatıp sana sevişmedeki gücümü kanıtla­madan önce, kâfir inancından vazgeç ve benim gibi bir Hristi­yan olmaya razı olmak üzere hazırlan! Nesih ve Bakire Meryem adına! Ve de hemen benim bu ikili isteğime boyun eğmezsen, sana dayanılmaz işkenceler yaptırırım ve köpekten beter ede­rim!" demiş.

Sefil Hristiyan'ın bu sözlerini duyunca, genç kadının gözleri yanaklarından akıttığı yaşlarla dolmuş ve dudakları titremiş: "Ey ak sakallı kötü kişi, vallahi beni parça parça edebilirsin, ama i­manımdan edemezsin; hatta bedenime kızgın koçun keçi yavru­suna saldırdığı gibi, zor kullanarak sahip olabilirsin, ama ruhu­mu paylaşılmış bir ahlaksızlığa boyun eğdiremezsin! Ve Tanrı, er geç sana alçaklığının hesabını soracaktır!" diye haykırmış.

Yaşlı adam onu sözle ikna edemeyeceğini anlayınca, kölelerini çağırmış ve onlara "Devirin şunu ve karınüstü yatırın!" demiş. Onu yıkıp karınüstü yatırmışlar. Bunun üzerine bu sefil yaşlı ki­şi eline bir kamçı alarak zalimce Zümrüt'ün güzelim yuvarlak yanlarını kamçılamaya başlamış; öylesine ki, her vuruşu kaba e­tinin beyazlığı üzerinde kızıl bir iz bırakmış. Ve Zümrüt aldığı her darbeyle, imanında zayıflık duymaktan uzak "Tanrı'dan baş­ka Tanrı yoktur ve Muhammet onun elçisidir!" diye haykırıyor­muş, Yaşlı kötü kişi de kolunu kıpırdatamayacak hale gelinceye kadar onu kamçılamayı sürdürmüş. O zaman kölelerine kızı mutfağa, hizmetçilerin yanına atmalarını ve ona yiyecek içecek hiçbir şey vermemelerini emretmiş. Onlar da bu emri hemen ye­rine getirmişler. İşte onların durumu böyleymiş.

Alişar'a gelince, ertesi güne kadar, evinin giriş bölümünde, duygudan yoksun, uzanıp kalmış. Ancak o zaman bhang'ın es­rikliği8 geçip afyon dumanları başından dağılınca kendine gele­bilmiş ve gözlerini açmış; kalkıp kıçüstü oturmuş; ve sesinin tüm gücüyle "Ya Zümrüt!" diye seslenmiş. Ama ona kimse yanıt vermemiş. Tedirgin ayağa kalkmış; boş ve sessiz olan harem bö­lümüne girmiş; orada, Zümrüt'ün çarşafının ve peçesinin yerde süründüğünü görmüş. O zaman Hristiyan aklına gelmiş; o da or­tadan kaybolmuş bulunduğundan, sevgilisi Zümrüt'ün kaçırılmış olduğundan; kuşkusu kalmamış. O zaman başını döverek ve hıç­kırarak kendini yere atmış, yerden iki taş almış; her birini a­vuçlarına koymuş ve şaşkın, bu taşları bağrına vurarak ve "Ya Zümrüt! Zümrüt!" diye haykırarak tüm sokakları dolaşmış. Onu tanıyıp bu halde gören kimseler ona acıyarak bakıyor ve "Bu Şöhret'in oğlu değil mi? Zavallı Alişar!" diyerek onun aklını yi­tirmesine ağlıyorlarmış.

Böylece, bağrını döven iki taş yankılar yaparak dolaşmayı sür­dürürken, iyilik yapmayı seven kadınlar içinden bir yaşlı kadına rastlamış; kadın ona "Evladım, güvenlik ve akıl sağlığı senden yana olsun! Ne zamandan beri sen böyle aklını yitirdin?" diye sormuş. Alişar da ona şu dizelerle yanıt vermiş:

Birinin yokluğu bana aklımı yitirtti! Ey benim çıldırdı­ğıma inananlar, buna neden olanı bana geri getirin! Ruhuma bir merhemin ferahlığını getirmiş olursunuz!

Bu dizeleri işitip Alişar'a dikkatlice bakan iyi yürekli yaşlı ka­dın, ıstırap çeken bir âşıkla karşı karşıya bulunduğunu düşün­müş; ve ona "Yavrum, bana acılarını ve bahtsızlığını açıklamak­tan korkma! Belki de Allah beni senin yoluna sana yardım e­deyim diye çıkardı!" demiş. Bunun üzerine Alişar, Hristiyan Barsum ile geçirdiği serüveni ona anlatmış.

Anlatılanı duyan iyi yürekli yaşlı kadın, bir saatlik bir süre dü­şünmüş; sonra başını kaldırarak Alişar'a "Ayağa kalk, çocuğum ve hemen git bana bir ayak satıcısı sepeti bul; bunun içine çarşı­dan alacağın renkli camdan bilezikler, gümüş kaplama bakır yü­zükler, küpeler, incik boncuk ve yaşlı satıcı kadınların evden eve dolaşarak kadın müşterilere sattığı öteki şeylerden koyarsın. Ve ben bu sepeti başıma koyacak ve kentin tüm evlerini dolaşaca­ğım. Böylece bizi doğru yola götürebilecek olan soruşturmalar yapacağım ve Allah isterse, senin sevdiceğin Sitt Zümrüt'ü bula­cağız...

Anlatısının burasında Şehrazat, sabahın belirdiğini görerek yavaşça susmuş.

Ama Üç Yüz Yirmi İkinci Gece Olunca

Demiş ki:

"Sevdiceğin Sitt Zümrüt'ü bulacağız!" demiş. Ve Alişar, iyi yü­rekli yaşlı kadının elini öptükten sonra sevinçten ağlamaya baş­lamış ve onun istediği şeyleri hemen pazara giderek alıp getir­miş.

Bunun üzerine yaşlı kadın giyinmek için kendi evine gitmiş. Yüzünü koyu bal rengi bir peçeyle örtmüş ve başını kaşmir bir atkıyla örtmüş ve geniş siyah ipekli bir çarşafa bürünmüş; sonra başına sözü edilen sepeti koyarak, eline saygın yaşlılığına daya­nak sağlayacak bir baston alarak, çeşitli mahallelerdeki tacirle­rin ve ileri gelen kişilerin haremlerine uğramak üzere ağır ağır dolaşmaya başlamış; ve sonunda kendisini Müslüman olarak gösteren ve Tanrı'nın cehenneminde sonsuza dek yakıp kavurası lanetli sefil Hristiyan yaşlı Raşidettin'in evine ulaşmakta gecik­memiş.

Oraya tam da bahtsız genç kadının, mutfaktaki köleler ve hiz­metçiler ortamına atıldığı anda ve yediği kamçılarla ıstırap için­de, kötü bir hasırın üzerinde yarı ölü uzanmış olduğu sırada u­laşmış. Kapıyı çalmış, esirelerden birisi gelip kapıyı açmış ve onu dostça selamlamış; yaşlı kadın da ona "Kızım, yanımda sa­tılmak üzere güzel şeyler getirdim. Sizde satın almak isteyen kimseler bulunur mu?" demiş. Hizmetçi "Sanırım bulunur!" de­miş. Ve onu mutfağa sokmuş; yaşlı kadın, ağırbaşlılıkla bir yere oturmuş ve hemen yöresini esireler sarmış. Yaşlı kadın, satış do­layısıyla uysal davranmış ve onlara en ucuz bedellerle bilezikler, yüzükler ve küpeler satmaya başlamış; böylece onların güvenini kazanmış; yumuşak dili ve davranışlarının tatlılığı dolayısıyla onu sevmişler.

Ama, başını çevirerek uzanıp yatmış olan Zümrüt'ü görmüş; esirelerden onun hakkında bilgi edinmek istemiş; onlar da bil­diklerini kadına anlatmışlar. O da hemen aradığı kişinin yanında olduğunu anlamış. Genç kadına yaklaşmış ve ona "Kızım, bütün dertler senden ırak olsun! Tanrı beni sana yardım edeyim diye gönderdi! Sen Şöhret'in oğlu Alişar'ın sevgili cariyesi Züm­rüt'sün, değil mi?" demiş. Ve oraya satıcı kadın kılığında niçin gelmiş bulunduğunu anlatmış; ve ona "Yarın akşam buradan a­lınmak için hazır ol; mutfağın sokağa bakan penceresine otur; ve karanlıkta ıslık çalan birini görünce, bu bir işaret olduğundan sen de ona ıslıkla yanıt ver; ve hiç korkmadan sokağa atla. Ali­şar'ın kendisi orada olacak ve seni kurtaracaktır!" demiş. Zümrüt de yaşlı kadının elini öpmüş; o da hemen oradan çıkarak gidip Alişar'ı bularak gördüklerini anlatmış ve "Yarın akşam gidip o lanetli herifin mutfağının penceresi altında yer alacaksın; ve şöyle şöyle yapacaksın!" diye eklemiş.

Bunu duyan Alişar, yaşlı kadına yaptığı iyilik için teşekkür et­miş ve ona bir şey armağan etmek istemişse de yaşlı kadın bunu reddederek ona mutluluk ve başarı dileyerek, delikanlıyı, ayrılı­ğın acıları üzerine dizeler okurken bırakarak oradan ayrılmış.

Ertesi akşam Alişar, iyi yürekli yaşlı kadının tanımladığı eve giden yolu tutmuş ve sonunda orayı bulmuş. Gelip duvarın dibi­ne oturmuş; ve orada ıslık çalacağı zamanı beklemiş! Ama orada bir süre oturduktan sonra, iki gecedir uykusuz kalmış bulundu­ğundan; birdenbire yorgunluğa yenilerek uyuyakalmış. Asla u­yumayan Tek Varlığa hamdolsun!

Alişar öylece mutfak duvarının dibinde çömelmişken, o gece, talih, iyi bir fırsat yakalamak üzere hırsızlar arasında gözüpek bir hırsızı o yakalara doğru itmiş, bu hırsız, evi, neresinden gire­bilirim diye incelerken, Alişar'ın uyumakta olduğu yere gelmiş. Giysilerinin zenginliğine kapılarak onun üzerine eğilmiş ve ya­vaşça güzel kavuğunu ve harmanisini çalmış ve göz açıp kapa­yasıya kadar bir zamanda kendi sırtına geçirivermiş. Ve aynı an­da pencerenin açıldığını ve birinin ıslık çaldığını işitmiş. Bakmış ve kadına benzer bir şekil görmüş. Bu kadın ona ıslık çalıyor ve onu çağırıyormuş. Bu kadın onu Alişar sanan Zümrüt'müş.



Alişar kapının önünde uyuyakaldığında

Bunu görünce, hırsız, bundan pek bir şey anlamadan, kendi kendine "Acaba ona yanıt versem mi?" demiş. Ve o da ıslık çal­mış. Bunun üzerine Zümrüt pencereye çıkmış ve bir ipin yardı­mıyla sokağa atlamış. Zaten oldukça güçlü bir kabadayı olan hırsız, onu sırtından kavrayarak, şimşek hızıyla oradan uzaklaş­mış.

Zümrüt, kendisini taşıyanda böylesi bir gücün farkına varınca, çok şaşırmış ve ona "Alişar, sevgilim, yaşlı kadın bana, senin ıs­tırap ve endişelerden zayıf düştüğünü, kendini zor taşıdığını söylemişti. Ama görüyorum ki, bir beygirden daha güçlüsün!" demiş. Ama hırsız yanıt vermeyip daha çabuk yol almaya başla­mış. Zümrüt, elini onun yüzünde gezdirmiş ve sakalının bir ha­mam süpürgesinden daha sert ve diken gibi olduğunu anlamış: sanki domuzun biri tavuk yutmuş da tüyleri ağzında kalmış gi­bi... Bunu anlayınca, müthiş bir korku duymuş ve "Sen kimsin? Kimsin sen?" diye haykırarak yüzüne yumruklar indirmeye baş­lamış. O sırada, evlerin bulunduğu yerlerden uzak, gece ve ten­halığın sardığı kırsal bir yörede bulunduklarından, hırsız bir an için durmuş, genç kadını yere indirmiş ve ona "Ben, Ahmet-ül-Danaf çetesinin en berbat yoldaşlarından biri olan Kürt Ci­van'ım! Biz, çoktandır körpe et yüzü görmemiş kırk kabadayı­yız! Bu gece bizim en mutlu gecemiz olacak! Çünkü, hepimiz sırayla senin üzerine bineceğiz; göbeğinde keyif çatacak, kalça­larının arasında keyfimizce debeleneceğiz ve sabaha kadar bızı­rınla9 oynayıp duracağız!" diye haykırmış.

Zümrüt kendini kaçıranın bu sözlerini işitince, durumunun dehşet verici olduğunu anlamış. Ve onu bu şiddet kullanan hay­dudun ve de daha sonra kırk yoldaşının eline düşüren hatasından dolayı yakınarak elleriyle yüzünü dövmeye başlamış. Sonra kö­tü talihin yaşamına çökmüş olduğunu ve ona karşı savaşmanın bir yararı olmadığını anlayarak; kendisini kaçırana karşı durma­yarak, kendini bırakmış ve ''Tanrı'dan başka Tanrı yoktur! Kötü­lüklerden ona sığınırım! Herkes boynuna asılı olan bahtını taşır ve ne yaparsa yapsın, ondan kurtulamaz...

Anlatısının burasında Şehrazat, sabahın belirdiğini görerek yavaşça susmuş.

Ama Üç Yüz Yirmi Üçüncü Gece Olunca

Demiş ki:

"Herkes boynuna asılı olan bahtını taşır ve ne olursa olsun, on­dan kurtulamaz!" diyerek içini çekmekle yetinmiş.

Korkunç Kürt Civan, yeniden genç kadını omzuna almış ve kırk haydut ile reislerinin oturma yeri olarak seçtikleri kayalar a­rasında gizli bir mağaraya ulaşıncaya kadar koşmasını sürdür­müş. Orada Zümrüt'ü kaçıran kişinin anası olan bir yaşlı kadın hırsızlara bakıyor ve onlara yiyecek hazırlıyormuş. Uygun işare­ti alınca, mağaranın giriş bölümüne gelip oğlunu ve kaçırdığı kı­zı karşılayan da o olmuş. Civan, Zümrüt'ü anasına teslim etmiş ve ona "Bu ceylanı benim arkadaşlarla dönüşüme kadar göz­önünde tut; çünkü gelip benimle birlikte bu kız üzerinde nefisle­rini körletmeleri için onları aramaya gidiyorum. Ama, yarın ya­pılacak bir iş çıkar da öğle üzerine kadar gelemeyecek olursak, bizim saldırılarımıza ve dolduruşlarımıza dayanabilmesi için o­nu iyi besle!" demiş ve çekip gitmiş.

Bunun üzerine yaşlı kadın Zümrüt'e yaklaşmış ve ona içmesi için su vermiş ve ona "Kızım, sana ne mutlu ki, içlerinde en ka­badayısı olan reisleri hariç kırk genç yiğidin senin orta yerine nüfuz ettiklerini duymakla doyum sağlayacaksın! Vallahi! Genç ve arzulanır bir kişi olmakla sevinmelisin!" demiş. Zümrüt buna yânıt vermemiş ve başını peçesiyle örterek yere uzanmış ve sa­baha kadar orada öylece kalmış.

Böylece, gece, ona düşünmek için zaman kazandırmış; yürek­lenmiş ve kendi kendine "Böylesine bir zamanda, kendime karşı yakışıksız bir ilgisizlik duymanın bir anlamı yok! Yani şimdi kı­pırdamadan oturup bu kırk delicinin gelerek içime işleyip beni, batan bir geminin suyun dibine ininceye kadar suyla dolması gibi doldurmalarını mı bekleyeyim! Yo, vallahi! Ruhumu kurta­racağım, bedenimi de onlara teslim etmeyeceğim!" demiş. Ve de sabah olmuş bulunduğundan ayağa kalkmış, yaşlı kadına yakla­şarak, ona "Bu gece iyice dinlendim, iyi yürekli anacığım! Ken­dimi yüreklenmiş ve evsahiplerimi her bakımdan doyuracak güçte hissediyorum! Şimdi onlar gelinceye kadar ne yapmamız gerekiyor acaba? Örneğin benimle gelip, güneşe oturup ve ba­şında bit ayıklayayım ve saçını tarayayım, ister misin?" diye sormuş. Yaşlı kadın da "Vallahi! Bu fikrini beğendim, kızım! Çünkü uzun zamandır bu mağaradayım ve başımı yıkamadım; şimdi başım insanın saçlarına ve hayvan tüyünün arasına yerle­şen her türden böceklerin yuvası oldu; gece geldi mi başımdan çıkıp sürü halinde bedenimin her yanını dolaşıyorlar; siyahı var, beyazı var; irisi var, yavşağı var; hatta, kızım, tersine dolaşan ve uzun kuyruğu olanı da var. Yaşlı kadınların sessiz osuruğundan da, en pis kokan yelden de kötü kokanları var! Beni bu kötü ya­ratıklardan kurtarabilirsen, burada benimle birlikte geçireceğin yaşamda mutlu olursun!" diye yanıt vermiş. Ve Zümrüt ile bir­likte mağaradan çıkmış ve başının üzerindeki örtüyü kaldırarak güneşe oturmuş: o zaman Zümrüt, gerçekten orada tanınmış her tür bit çeşitlerinin tümünün ve de diğer böceklerin bulunduğunu görebilmiş. Cesaretini yitirmeden, ilkin onları avuç dolusu top­layararak, sonra kaba dikenlerle kökünden tarayarak toplamaya koyulmuş; ve sonunda ancak bu bitlerden doğal sayılabilecek küçük bir miktar kaldığını anlayınca, marifetli parmaklarıyla on­ları arayarak, âdet olduğu üzere, tırnaklarıyla ezmeye koyulmuş. Bu iş bitince, kadının saçlarını ağır ağır tarazlamış10; öylesine ki, yaşlı kadın teninin bitten arıtılmasının ferahlığını duymuş ve so­nunda derin bir uykuya dalmış.

Zaman yitirmeden, Zümrüt, ayağa kalkmış ve mağaranın içine girerek orada bulduğu erkek giysilerini almış ve bunları giyin­miş; başına da kırk haydudun yaptığı hırsızlıklardan birinden kalmış güzel bir sarık sarmış; ve aceleyle oradan çıkarak yine çalıntı atlardan iki ayağı bağlı olan birini gözüne kestirmiş; onu eyerleyip dizginlerini takmış ve üzerine binip ve süratle, Esirge­yici Tanrı'nın adını anarak doğruca yola koyulmuş.

Böylece, durup dinlenmeden, gece bastırıncaya kadar yol al­mış; ve ertesi sabah, şafak söker sökmez, ancak arada bir soluk almak, kök yemek ve atını otlatmak için biraz durarak yolunu sürdürmüş. Böylece on gün, on gece yol almış. On birinci gün, sabaha doğru, sonunda geçmiş bulunduğu çölden çıkmış ve gü­zel suların aktığı ve büyük ağaçların gölgelerini gören gözlerin, bahar ikliminin binlercesini fışkırttığı güllerin ve öteki çiçekle­rin varlığıyla şenlendiği yemyeşil bir çayıra ulaşmış; orada Tan­rı'nın yarattığı kuşlar oynaşıyor; gazeller ve en güzel hayvanlar sürü halinde dolaşıyormuş.

Zümrüt bu çok hoş yerde bir saat kadar dinlenmiş, sonra yeni­den atına atlayarak ve yöresini koyu çimenlerin sardığı güzel bir yolu izleyerek, uzaktan güneş altında minareleri parıldayan bir kente gelmiş.

Kentin duvarlarını izleyerek kapısına yaklaşmış; orada kendi­sini görünce sevinç ve utkuyla çılgın kahkahalar koparan büyük bir kalabalığa rastlamış; ve hemen at üzerindeki emirler ve ken­tin ileri gelenleri ile askerlerin komutanları kapıdan çıkarak onu karşılamaya gelmişler; önünde eğilerek ona saygı göstermişler ve ancak kullarının şahlarına gösterdikleri saygınlıkla önünde yeri öpmüşler; ve her yandan âdeta çıldırmış gibi halk "Tanrı sultanımızı muzaffer kılsın! Gelişin Müslüman halka uğur getir­sin! Allah saltanatını daim kılsın! Ey evrenin şahı!" diye haykır­mışlar. Ve aynı zamanda, binlerce atlı savaşçı, iki yanlı sıra oluş­turarak heyecanın doruğunda olan halkın taşkınlığını engeller­ken, bir tellal da zengin koşumlu bir devenin üzerinde tüne­yerek, sesinin tüm gücüyle, halka yeni şahlarının mutlu gelişini bildiriyormuş.

Ama Zümrüt, erkek kılığında, bütün bunların ne anlama gel­diğini anlayamıyormuş, sonunda, her yandan atının dizginlerine yapışmış olan büyük saygınlığı belirgin kişilere "Ey saygın kişi­ler, kentinizde neler olup bitiyor?" diye sormuş. O zaman, bun­ların içinden bir büyük mabeyinci yerlere kadar eğildikten sonra ilerleyerek "Efendimiz, Tanrı nimetlerini verirken cömert davra­nır! Tüm övgüler onun olsun! Senin de elinden tutup getirirce­sine, bu ülkenin tahtına şahımız olarak gelmeni sağladı. Bunca genç ve bunca yakışıklı ve de Türk ırkının soylu çocuklarından yüzü parıldayan birini bize şah olarak gönderdiği için Tanrı'ya şükürler olsun! Zafer onun olsun! Çünkü bize bir dilenciyi ya da daha önemsiz birini de gönderebilirdi! Onu da şahımız olarak baştacı etmek ve saygı sunmak zorunda kalırdık. Bil ki, gerçek­te...

Anlatısının burasında Şehrazat, sabahın belirdiğini görmüş ve yavaşça susmuş.

Ama Üç Yüz Yirmi Dördüncü Gece Olunca

Demiş ki:

"Bil ki, gerçekte, bu kentte oturanlar olarak, bizim âdetimiz, erkek bir evlat bırakmaksızın şahımız ölürse, bu yola çıkmak ve bahtın bize göndereceği ilk yolcunun gelişini, onu şah yapmak ve bu sıfatla selamlamak için beklemektir! Ve biz, bugün, ey yeryüzünün tüm hükümdarlarının en yakışıklısı, çağının ve tüm çağların biricik kişisi, sana rastlamak mutluluğuna kavuştuk!" demiş.

Zümrüt, kafası yerinde ve yüksek fikirlere sahip bir kadın ola­rak, bu olağandışı haberi alınca soğukkanlılığını yitirmemiş ve baş mabeyinciye ve öteki ileri gelenlere "Sizler, bundan sonra benim sadık uyruklarım olacak kişiler, benim kökeni bilinmeyen sıradan bir Türk olduğumu ya da sıradan herhangi bir kişinin sulbünden geldiğimi sanmayın! Aksine! Karşınızda soylu bir a­ileden gelen; ama, ana babasıyla arası bozulduktan sonra ülkesi­ni ve evini terk eden bir Türk görüyorsunuz! Bu olaydan sonra serüven arayarak dünyayı dolaşmaya karar verdim. Yeni bir ya­şamı denemek için talih bana bu güzel fırsatı verdiğine göre, şa­hınız olmayı kabul ediyorum!" demiş.

Ve hemen mevkibin11 başına geçmiş ve tüm halkın sevinç çığ­lıkları ve alkışları arasında kente muzaffer girişini yapmış.

Sarayın büyük kapısının önüne gelince, emirler ve mabeyinci­ler atlarından inmişler, gelip onu kollarından yakalayarak attan inmesine yardım etmişler ve onu kollarının üstünde büyük kabul salonuna götürmüşler; şahlık alametlerine bürüyerek, eski şahla­rının altın tahtına oturtmuşlar. Hepsi sadakat yemini vererek yer­lere kadar eğilip önündeki toprağı öpmüşler.

Bunun üzerine Zümrüt, yüzyıllardan beri birikmiş saray hâzi­nelerini açtırarak saltanat sürmeye başlamış; ve hâzineden ö­nemli miktarda para çektirerek askerlere, fakirlere ve yoksullara dağıtmış. Halk da onu sevmiş ve saltanatının sürmesi dileklerini sunmuşlar. Ve öte yandan, büyük bir miktarda onur giysilerini saray ileri gelenlerine vermeyi ve emirlere, mabeyincilerine ve de bunların eşleriyle haremdeki tüm kadınlara da lütuflarda bu­lunmayı ihmal etmemiş. Dahası, vergi ve rüsum borçlarını ba­ğışlamış, cezaları kaldırıp hükümlüleri bağışlamış. Böylece, onu bir erkek sanan ve hareme girip kadınlarıyla hiç yatmamasını o­nun kişilik bütünlüğüne ve namus anlayışına bağlayan büyük küçük herkesin sevgisini kazanmış. Gerçekten, geceleyin hiçbir özel ilişki kurmayıp kapısının önünde yatan iki küçük ve narin hadımağasından başkasıyla düşüp kalkmamış.

Bütün bu koşullardan mutlu olması gerekirken Zümrüt, gizlice yaptırttığı tüm araştırmalara karşın, bir türlü bulamadığı sevgili­si Alişar'ı düşünmekten kendini alamıyormuş. Ve kendi başına kalınca ağlayıp duruyor, Tanrı'nın kutsamasını Alişar'ın üzerine çekmek, bunca yokluktan sonra, onu sağ olarak yeniden bulabil­mek için ibadet ediyor, oruç tutuyormuş. Böylece bir yıl geçmiş; ve sarayın tüm kadınları umutsuzluktan kollarını kaldırıp "Şahın bunca sofu ve nefsine egemen olması bizim için ne kadar kötü!" diye haykırıyorlarmış.

Yılın sonunda, Zümrüt bir fikre kapılmış ve bunu hemen uygu­lamaya koymak istemiş. Vezirleri, mabeyincileri çağırtmış ve onlara, mimar ve mühendislere bir fersah eninde ve yine bir fer­sah boyunda bir meydan planı çizdirmelerini ve ortasına da şa­hane kubbeli bir köşk kondurmalarını; içini de zengin eşyayla süsletmelerini ve saraydaki âdetlerine göre soylu kişiler için otu­racak yerler ve şah için de bir taht koydurmalarını buyurmuş.

Zümrüt'ün buyruğu, en kısa zamanda yerine getirilmiş. Ve meydan düzenlenip yükseltilmiş; taht ve oturulacak yerler ilgili­lerin ünvan ve rütbe sıralarına göre tertiplenmiş. Zümrüt de ora­ya tüm saraydaki ve kentteki ileri gelenleri çağırmış ve öylesine bir şölen vermiş ki, yaşlılar böylesine hiçbir zaman rastlamadık­larını söylemişler, Ve bu şölenin sonunda, Zümrüt, çağrılılara dönerek, onlara "Bundan böyle, tüm saltanatım boyunca, her a­yın başında bu köşke çağrılacak ve yerlerinize oturacaksınız. Aynı şekilde tüm halkımı da, şenlikte yer almaları, yeyip içme­leri ve Tanrı'ya verdiği nimetlerden ötürü şükretmeleri için çağı­racağım!" demiş. Hepsi de işitip itaat ettiklerini bildirmişler. Şah da "Tellallar halkımı şölene çağırsınlar ve de kim gelmeyecek o­lursa asılacağını bildirsinler!" diye eklemiş.



Zümrüt, Alişar'ı hatırlayıp ağladığında

Ve böylece ayın başlangıcında, tellallar kentin sokaklarında dolaşarak "Ey ahali! Tacir ve müşteriler, zenginler ve fakirler, açlar ve toklar, efendimiz şahın emriyle, Meydan Köşkü'ne ko­şunuz. Orada yeyip içecek ve Tanrı'ya şükredeceksiniz. Kimse gelmezlik etmesin! Dükkânlarınızı kapatın, alış-verişi kesin! Kim bunu yerine getirmezse asılacaktır!" diye haykırmış.

Bu çağrıyı duyanlar, köşke koşmuşlar ve hükümdar tahtına ku­rulmuş ve ileri gelenler ünvan ve mevkilerine göre kendilerine uygun görülen yerlerde oturmuşlarken, sıkışık dalgalar halinde köşkte toplanmışlar. Ve herkes kızarmış koyun eti, tereyağlı pi­lav ve özellikle keşkek denilen buğday ezmesi ve tereyağdan ya­pılan nefis yemeklerden ve her türden diğer harika yemeklerden yemeye başlamışlar. Ve onlar yeyip dururlarken, şah, birinden diğerine göz atarak onları dikkatle süzüp duruyormuş; bu öylesi­ne uzun sürmüş ki, herkes yanındakine "Vallahi! Bilmiyorum şah hangi nedenle bana ısrarla bakıp duruyor!" diyormuş. İleri gelenler ile soylular da, halka "Sıkılmadan yiyin, karnınızı do­yurun! Şaha, iştahınızı göstermekle vereceğiniz hazdan daha bü­yük haz veremezsiniz!" diyorlarmış. Onlar da kendi kendilerine "Vallahi! Ömrümüzde halkını bu denli seven ve onun bu denli iyiliğini isteyen hükümdar görmemiştik!" diyorlarmış.

Koca bir tabağı boğazına tıkarak yemek yiyen en ateşli oburlar arasında, Alişar'ı uyutup kardeşi Raşidettin'in yardımıyla Züm­rüt'ü kaçıran sefil Hristiyan Barsum da varmış. Bu Barsum et ve tereyağlı ya da iç yağlı yiyecekleri bitirince, elinin erişeceği yer­den epeyce uzağa konmuş, üstüne toz şeker ve tarçın serpilmiş sütlaç tabağını gözüne kestirmiş; yöresindeki herkesi itip kaka­rak tabağa erişip kendine çekmiş; elinin altına almış; büyük bir lokma alarak ağzına doldurmuş. Bunu gören ve böylesi bir rezil­liği ayıplayan yanındakilerden biri, ona...

Anlatısının burasında Şehrazat, sabahın belirdiğini görmüş ve yavaşça susmuş.

Ama Üç Yüz Yirmi Beşinci Gece Olunca

Demiş ki:

Böylesi bir rezilliği ayıplayan yanındakilerden biri, ona "Ula­şamayacağın bir yerde bulunan yiyeceklere el atmaktan utanmı­yor musun? Nezaketin bize, herkesin önündekini yemesini öğ­rettiğini bilmiyor musun?" demiş. Bir başkası da "İnşallah yedi­ğin bu tatlı sana dokunur da mideni altüst eder!" diye eklemiş. Ve ünlü bir haşhaş yutucu olan çok şakacı birisi de "Hey, evlat! Onu paylaşalım! Bana getir de bir, iki ya da üç lokma alayım!" diye takılmış. Ama Barsum ona nefret dolu bir bakışla bakarak "Ah lanetli haşhaş yutucu! Bu soylu yiyecek senin ağzın için ya­pılmamıştır; emirlerin ve kibar kişilerin saraylarında yenilsin di­ye yapılmıştır!" diye şiddetle haykırmış. Ve çabucak parmakları­nı bu lezzetli tatlıya daldırmaya hazırlanmış. İşte tam o sırada, onu bir süreden beri gözetlemekte olan Zümrüt, kendisini tanı­mış ve "Çabuk koşup sütlacı yiyen şu herifi yakalayıp bana geti­rin!" diyerek dört muhafız göndermiş. Dördü birden Barsum'un üzerine atılmışlar ve parmaklarından yemeye hazırlandığı lok­mayı alıp yüzüstü yere yıkmışlar ve bacaklarından sürükleyerek, yemek yemeyi bırakıp birbirleriyle "İşte başkalarının gıdasına göz diken pisboğazları böyle yaparlar!" diye fısıldaşan seyircile­rin ortasından geçirerek şahın önüne getirmişler. Haşhaş yutucu da yöresinde bulunanlara "Vallahi! İyi ki onunla bu tarçınlı süt­lacı paylaşmamışım! Şimdi kim bilir ona ne ceza verecekler?" demiş. Ve herkes ne olup biteceğini merakla izlemeye koyul­muş.

Gözleri içten içe ışıltılı, Zümrüt, adama "Sen, söyle bana baka­lım, ey kötü bakışlı, mavi gözlü adam, adın ne senin? Ve bizim ülkemize geliş nedenin nedir?" diye sormuş. Sadece Müslüman­lar'a has olan beyaz sarık sarınmış bulunan sefil Hristiyan, "Ey efendimiz, sultanımız, benim adam Ali'dir. Mesleğim de şeritçi­liktir. Bu ülkeye mesleğimi yerine getirmek üzere ve el emeğim­le yaşamımı sağlamaya geldim!" demiş.

Bunun üzerine Zümrüt, hadımağalarından birine "Git benim kum falına baktığım tablayı ve kumda çizgi çekmeme yarayan bakır kalemimi getir!" demiş. Buyruğu hemen yerine getirilmiş. Zümrüt, özenle kumu tablaya yaymış ve üzerine bir işaretle bir­kaç anlaşılmaz harf yazmış. Bunu izleyerek, bir süre düşünmüş, sonra ansızın başını kaldırarak tüm kalabalığın duyacağı müthiş bir sesle, sefil herife "Ey köpek, sen nasıl olur da hükümdarlara yalan söylersin? Sen Hristiyan değil misin ve de adın Barsum değil midir? Ve bu ülkeye, evvelce kaçırmış bulunduğun bir esi­reyi aramaya gelmedin mi? Ah köpek! Ah alçak! Şimdi bana he­men, benim kum falımda açıkça ortaya çıkan gerçekleri itiraf e­deceksin!" diye haykırmış.

Bu sözleri duyunca dehşete düşen Hristiyan, elleri birbirine ke­netlenmiş olarak yere çökmüş ve "Bağışla! Ey zamanın hüküm­darı! Yanılmıyorsun, evet! Ben gerçekten, Tanrı seni tüm kötü­lüklerden korusun, rezil bir Hristiyan'ım ve buraya kaçırdığım, sonra da evimden kaçan bir Müslüman kızı bulmak amacıyla geldim!" demiş!

Bunun üzerine Zümrüt, hayranlık içinde şaşıp kalan ve "Valla­hi! Bizim şahımız gibi yeryüzünde kum falına bakan kimse yok­tur!" diyerek mırıldanan halkın önünde, celladı ve yardımcılarını çağırtmış ve onlara "Bu sefil köpeği kent dışına çıkarın ve canlı canlı derisini yüzün, içini en kötü cinsten samanla doldurun, sonra geri dönüp bu deriyi meydanın kapısına çivileyin; ölüsünü kurutulmuş tezekte yakın; geri kalanları da çöp çukuruna atın!" demiş. Onlar da işitip itaat ettikleri yanıtını vermişler ve Hristi­yan'ı alıp götürmüşler ve halkın adaleti ve bilgelikle dolu oldu­ğunu kabul ettiği hükmü yerine getirmişler.

Sefil herifi sütlaç yerken gören çağrılılara gelince, birbirlerine izlenimlerini anlatmaktan kendilerini alamamışlar. Biri "Vallahi! Çok sevdiğim halde, ben bu tatlının ayartısına kendimi bir daha hiç kaptırmayacağım. İnsana uğursuzluk getiriyor!" demiş. Haş­haş yutucu da, korkudan ağrılar girmiş olan karnını tutup "Hey! Vallahi! Güzel talihim beni bu tarçınlı sütlaca el sürmekten alı­koydu!" diye haykırmış. Ve hepsi de bir daha tarçınlı sütlacın sözünü etmemek için yemin etmişler.

Gerçekten, ertesi ay geldiğinde ve halk yeniden şahın önünde şölene katılmaya çağrılınca; sütlaç çanağının bulunduğu tepsinin yöresinde büyük bir boşluk görülmüş; ve hatta kimse o tarafa bakmamış bile! Sonra herkes, her çağrılıyı büyük bir dikkatle iz­leyen şahın hoşuna gitsin diye, yemeye, içmeye ve eğlenmeye koyulmuş; ama hepsi de önlerine konan yemekten başka bir şe­ye el sürmemişler.

Durum böylece sürüp giderken, korkunç görünüşlü bir adam içeri girmiş ve herkesi itip kakarak ilerlemiş ve sütlacın bulun­duğu yerden başka her yerin tutulduğunu görerek bu tatlının ko­nulduğu masaya, herkesin şaşkın bakışları arasında, yaklaşmış ve yemek için elini uzatmış.

Zümrüt, bu kişinin, hemen, kendisini kaçıran Ahmet-ül-Da­naf'ın kırk kişilik çetesinden korkunç Kürt Civan olduğunu anla­mış. Onu bu kente getiren neden, tam kendisiyle arkadaşlarının bedeninden yararlanacağı sırada kaçtığı için müthiş bir öfkeye kapılmasına neden olan genç kızı aramak imiş. Ve ellerini umut­suzluktan ısırarak, Kaf Dağı'nın ardına kaçmış ya da fıstık kabu­ğunun içine gizlenmiş bile olsa, bu kızı yeniden bulmaya yemin etmiş imiş. Bu nedenle onu aramaya çıkmış ve sonunda yolu bu kente düşmüş ve asılmamak için ötekilerle birlikte köşke gelmiş bulunuyormuş...

Anlatısının burasında Şehrazat, sabahın belirdiğini görerek yavaşça susmuş.

Ama Üç Yüz Yirmi Altıncı Gece Olunca

Demiş ki:

... Ve asılmamak için köşke gelmiş bulunuyormuş.

Ve de sözü edilen sütlaç tepsisinin karşısına oturmuş ve elini olduğu gibi tatlının tam ortasına daldırmış. Bunu görenler her yandan, ona "Hey! Sen ne yapıyorsun! Dikkat et! Canlı canlı de­rini yüzdüreceksin! Sakın bu felaket getiren tatlıya dokunma!" diye haykırmışlar. Ama adam korkunç gözlerini döndürerek, onlara "Sizler, susun bakayım!" Ben bu tatlıdan yemek ve karnımı sevdiğim bu sütlaçla doyurmak istiyorum!" diye haykır­mış. Ama, ona, hâlâ "Derin yüzülerek asılacaksın!" diye bağırı­yorlarmış. Ama o yanıt verecek yerde, tepsiyi, içine daldırdığı eliyle daha çok kendine doğru çekmiş ve üzerine eğilmiş. Bunu gören ve ona çok yakın olan haşhaş yutucu, korkarak ve haşhaş dumanıyla sarhoş bir durumda onun başına gelecekle ilgisi ol­maması için oradan uzaklaşmış ve gidip uzak bir yere oturmuş.

Kürt Civan, kara elini bir karga gibi tabağa daldırdıktan sonra, onu iri ve ağır bir deve ayağı gibi tabaktan çıkarmış. Ve eline al­dığı parçayı avucunun içinde yuvarlamış, bir limon büyüklüğün­de iri bir lokma haline getirmiş ve onu boğazının derinliğine at­mış ve sanki bir mağarada yankılanan bir şelale sesi çıkarırcası­na köşkte yankılanan bir ses yayarak yutmuş; bu ses âdeta tek­rarlanarak duyulmuş. Ve bu durum oradaki kalabalıkta, aldığı lokmayla sanki koca tabağın dibi görünmüş gibi bir duygu ya­ratmış!

Bunu görünce, haşhaş yutucu kollarını havaya kaldırarak "Tan­rı bizi korusun! Tabağı tek bir yutuşla boşalttı. Tanrı'ya şükürler olsun ki, beni, ellerinde yoğurup sütlaç, tarçın ya da benzeri bir şey olarak yaratmamış!" diye haykırmış. Ve de "Bırakın onu keyfince yesin, çünkü daha şimdiden alnında gelecekteki derisi yüzülmüşün ve asılmışın suretini görüyorum" diyerek eklemiş. Ve Kürdün elinin ulaşamayacağı daha da uzak bir yerlere çekil­miş ve ona "Öğütürken tıkan ve boğul, ey uçurum mideli herif!" diye haykırmış. Ama Kürt, yöresinde konuşulanlara aldırmadan, ikinci kez bir cop iriliğindeki parmaklarını, yeğni bir hışırtıyla açılan yumuşak kitleye sokmuş ve oradan bir kabak kadar iri bir topak çıkarmış; ve elinde biraz daha yuvarlayıp yutmak isterken Zümrüt, muhafızlara "Çabuk şu adamı, sütlacı yutmadan önce bana getirin!" demiş. Bedeninin yarısıyla tepsi üzerine eğilmiş olduğundan göremediği muhafızlar Kürdün üzerine atılmışlar. Ve çevik bir davranışla onu yere yıkmışlar ve şahın önüne getir­mişler. O sırada orada bulunanlar, birbirlerine "Kendi felaketini kendisi istedi. Biz ona bu kötülük saçan sütlaçtan uzak durması­nı çok söyledik" diyorlarmış.

Zümrüt, huzuruna getirilen hayduda "Senin adın ne? Mesleğin nedir? Ve seni hangi neden kentimize getirdi?" diye sormuş. O da "Bana Osman derler, mesleğim bahçıvanlıktır. Buraya geli­şimin nedenine gelince, boğazımı kurtarmak için çalışacak bir bahçe aramaktır!" diye yanıt vermiş. Zümrüt "Bana kum tablası ve bakır kalemim getirilsin!" diye haykırmış. İstediği gereçler elinin altında olunca, düzgün kum üzerine kalemle işaretler yap­mış; bir saat kadar hesap yapıp düşündükten sonra da, başını kaldırıp "Allah belanı versin, sefil yalancı! Kum tablası üzerinde yaptığım hesaplar bana senin gerçek adının Kürt Civan, mesle­ğinin de hırsızlık ve katillik olduğunu gösteriyor! Ah, Domuz! Bir köpekle bin orospunun oğlu! Hemen gerçeği itiraf et! Yoksa sopalar aklını başına getirir!" demiş.

Şahın bu sözlerini işitince, kendisinin kaçırmış olduğu genç kadınla karşılaşmış bulunduğunu hiç tahmin etmeyen haydut sapsarı olmuş; çeneleri birbirine vurmuş ve bir kurdun ya da herhangi bir vahşi hayvanın kazma dişlerine benzer dişleri arası­na dudaklarını sıkıştırmış. Sonra gerçeği söyleyerek başını kur­tarmak düşüncesiyle "Doğru söyledin, şahım! Ama şu andan başlayarak, önünde, pişmanlık duydum; gelecekte doğru yolda olacağıma söz veririm!" demiş. Ama Zümrüt ona "Kötülük sa­çan bir hayvanın Müslümanlar arasında yaşamasına izin verile­mez!" demiş. Sonra da "Alın bunu götürün, diri diri derisini yü­zün, içini saman doldurup meydana açılan kapıya asın! Ölüsünü de Hristiyan'a yaptığınız gibi yapın!" buyruğunu vermiş.

Haşhaş yutucu, sözü edilen kişiyi muhafızların alıp götürdük­lerini görünce, ayağa kalkmış, sırtını sütlaca çevirerek "Ey süt­laç, ey üzerine toz şeker ve tarçın serpilmiş tatlı! Seni bakışıma layık görmüyor, ancak geri yanımla selamlıyorum...

Anlatısının burasında Şehrazat, sabahın belirdiğini görerek yavaşça susmuş.

Ama Üç Yüz Yirmi Yedinci Gece Olunca

Demiş ki:

"... Çünkü, ey felaket saçan tatlı, seni bakışlarıma layık görmü­yor, ancak geri yanımla selamlıyorum! Senin üzerine tükürüyor ve senden iğreniyorum!" demiş. Ve onun durumu işte böyley­miş.

Üçüncü şölene gelince, o da şöyle sonuçlanmış: Daha önceki iki şölende olduğu gibi tellallar aynı haberi yaymışlar ve aynı hazırlıklar yapılmış; sonra halk köşkteki kubbeli salonda toplan­mış; büyükler ünvanlarına göre yer almış ve şah da tahtına otur­muş. Ve herkes yeyip içmeye ve eğlenmeye koyulmuş; halk sa­lonun her yerinde oturmuş da, salonun ortasında dokunulmadan durmakta olan sütlacın bulunduğu yere yaklaşmamış; ve herkes ona sırtını çevirmiş. O sırada beyaz sakallı bir adam içeri gire­rek, sütlaç tepsisinin yöresini boş gördüğünden, o yana yönel­miş; asılmak korkusunu dağıtmak üzere yemek yemek için ora­ya oturmuş. Zümrüt de ona bakarak kendisini kardeşi Barsum a­racılığıyla kaçırtan sefil Hristiyan yaşlı Raşidettin olduğunu an­lamış.

Gerçekten, bir ay geçtiği halde, Raşidettin, kaçan kızın ardına saldığı kardeşinin geri dönmediğini görünce, gidip kendisi onu bulmaya karar vermiş ve talih, onu bu kente ve bu köşke ve de sütlaç kasesinin önüne sürüklemiş.

Zümrüt, alçak Hristiyan'ı tanıyarak, içinden "Vallahi! Şu sütlaç tatlısı, kutsanmış bir yiyecek! Çünkü bütün kötü kişileri tuzağa düşürüyor! Bir gün gelecek, kentin tüm oturanlarına bunu yen­mesi zorunlu bir gıda olarak ilan ettireceğim. Onu sevmeyenleri de idam ettireceğim! Hele şimdilik, şu kötü ihtiyarın defterini dürelim!" diye düşünmüş. Ve muhafızlarına "Şu sütlacın başın­daki adamı bana getirin!" diyerek haykırmış. Muhafızlar da, ar­tık o yeri iyi bellediklerinden, adamı hemen saptamışlar ve üze­rine atılıp sakalından sürüyerek şahın önüne getirmişler; o da, kendisine "Adın ne senin? Mesleğin nedir? Aramıza karışmanın nedeni nedir?" diye sormuş. O da "Ey bahtıgüzel şahım, benim adım Rüstem'dir, hiçbir mesleğim yoktur; kendi halinde fakir bir dervişim!" diye yanıt vermiş. Zümrüt, "Çabuk kum tablasıyla kalemi getirin!" diye haykırmış. Bunları kendisine getirmişler. O da, kumları yaydıktan sonra, üzerine rakamlar, şekiller çiziktir­miş; bir saat kadar düşünmüş; sonra başını kaldırıp "Sen bir şa­hın huzurunda yalan söylüyorsun, alçak köpek! Senin adın Raşi­dettin; mesleğin haince Müslüman kadınları kaçırtıp onları evine kapatmaktır; dış görünüşünle İslam inancını tanımış gibi görün­sen de, içten içe kötülükle kokuşmuş bir Hristiyan'sın! Çabuk gerçeği itiraf et, yoksa başın hemen ayaklarının ucuna yuvarla­nacak!" demiş. Ve sefil kişi, dehşete düşüp başını kurtaracağı u­muduyla suçlarını ve kabahatlerini itiraf etmiş. Bunun üzerine Zümrüt, muhafızlara "Alın bunu götürün, her bir ayak tabanına bin sopa vurun!" demiş. Ve bu buyruk hemen yerine getirilmiş. Bunun üzerine Zümrüt "Şimdi bunu alın, derisini yüzerek saman doldurun ve ötekiler gibi, meydanın kapısına asın! Ve ölüsüne de öteki iki köpeğe yaptığınızı yapın!" demiş. Ve dedikleri he­men oracıkta yerine getirilmiş.

Bu iş bitince herkes şahın bilgeliğine hayran olarak ve adalet ve nesafetini12 överek yeniden yemeye koyulmuş.

Şölen bitince, halk çekilip gitmiş ve Sultan Zümrüt sarayında kalmış. Ama içten içe hiç de sevinçli değilmiş ve kendi kendine "Bana kötülük edenlerden öcümü alarak yüreğimi sakinleştirme­me yardım eden Tanrı'ya şükürler olsun! Ama bütün bunlar bana sevgilim Alişar'ı geri getirmiyor! Ama Yüceler Yücesi olan Tan­rı aynı zamanda Kesin Güç sahibidir ve ona tapınan ve onu tek Tanrı bilenler hakkında kendisine hoş geleni yapar!" demiş. Sevgilisinin anısıyla duygulanarak bütün gece bol bol ağlamış; sonra derdiyle tek başına bir yere kapanmış ve ertesi ayın başına kadar orada kalmış.

Bu süre sona erince, halk alışılmış şölende hazır bulunmak ü­zere yeniden düzenli şekilde toplanmış; ve şah ile ileri gelenler, önceleri olduğu gibi, salondaki kubbenin altında yerlerini almış­lar. Şölen sürüp giderken, Zümrüt de sevgilisini asla bulamaya­cağına inanarak, içinden "Yusuf'u yaşlı babası Yakup'a geri geti­ren, aziz Eyüp'ün iyileşmez yaralarına şifa veren Tanrım, beni de iyiliklerine uğratarak sevdiğim Alişar'a kavuştur. Sen her şeyi yapacak kadar güçlüsün, ey evrenin sahibi! Sen ki, yolunu şaşı­ranları doğru yola sokarsın, sen ki her sesi duyarsın, tüm dilek­leri yerine getirirsin, sen ki gecenin ardından gündüzü getirirsin, Alişar'ı da kölene kavuştur! " diyerek dua etmiş.

Bu duayı Zümrüt içten içe söyler söylemez, meydana açılan kapıdan, bedeni rüzgârda sallanan bir söğüt dalı gibi bükülgen genç bir âdam köşke girmiş. Işık kadar güzel ışıldıyor; ama na­rin, bir parça da solgun ve yorgun görünüyormuş. Her yanda o­turacak bir yer aramış, ama söz konusu sütlacın bulunduğu tep­sinin yöresinden başka boş yer bulamamış. Gelip oraya oturmuş; ve tüm çağrılılar onu şimdiden yaşamını yitirmiş, derisi yüzül­müş ve asılmış gibi görerek korkulu gözlerle izlemişler.

Zümrüt, daha ilk bakışta Alişar'ı tanımış; yüreği göğsünde hızlı hızlı çarpmaya başlamış ve neredeyse bir sevinç çığlığı atacak­mış. Ama bu düşüncesizce davranışı engellemeyi başarmış. Ama yine de büyük bir heyecana kapılmış ve içi burkulmaya, halkı­nın önünde sırrını ele vermemek, kendine ihanet etmemek için yüreği gittikçe daha fazla çarpmaya başlamış. Ve Alişar'ı huzu­runa getirtmeden önce tamamıyla sakinleşmiş.

Alişar'a gelince, onun durumu da şöyleymiş: Uyandığı za­man...

Anlatısının burasında Şehrazat, sabahın belirdiğini görerek yavaşça susmuş.

Ama Üç Yüz Yirmi Sekizinci Gece Olunca

Demiş ki:

Uyandığı zaman, güneş yükselmiş, ve tacirler artık dükkânları­nı açmaya başlamış bulunuyorlarmış. Alişar, kendini sokakta u­zanmış yatar görünce şaşırmış, elini alnına götürmüş ve sarığı­nın ve pelerininin yok olduğunu anlamış. O zaman gerçeği kav­ramaya başlamış ve heyecan içinde koşup iyi yürekli yaşlı kadı­na başına gelenleri anlatmış; ve kendisinden eve gidip haber ge­tirmesini rica etmiş. Kadın buna olanca iyi yüreğiyle rıza gös­termiş ve bir saat sonra, yüzü ve saçları darmadağın, Zümrüt'ün kaybolduğunu ona anlatmış ve kendisine "Sanıyorum ki çocu­ğum, bundan böyle senin sevdiğini bulma ümidini tümüyle terk etmen gerekiyor. Yüceler Yücesi Tanrı'nın takdir ettiği felaket­lerden kurtuluş yoktur! Başına gelenler de hep senin kusurundan dolayıdır!" demiş.

Bu sözleri duyunca, Alişar, gözünün önünde ışığın karanlığa dönüştüğünü görmüş ve yaşamdan umudunu kesmiş; ölmek ar­zuları duymuş ve yaşlı kadının kollarında öylesine ağlayıp hıç­kırmış ki sonunda bayılmış. Sonra, yaşlı kadının özenli bakımın­dan yararlanarak aklını başına toplamış; ama yine de uyku zev­kini yitirerek hasta olmuş ve yatağa düşmüş; yaşlı kadının bakı­mı, sevgisi ve yüreklendirmesi olmasa belki de ölüp gidecekmiş. Böylece bir yıl boyunca ağır hasta olarak yatakta kalmış; ama yaşlı kadın onu bir an bile terk etmemiş; ona şuruplar içiriyor, piliçler haşlıyor, canlandırıcı kokular koklatıyormuş. O da, son derece zayıf ve bezgin, ayrılık üzerine çok hüzünlü şiirler oku­yarak kendini öylece salmış. İşte bu şiirlerin binlercesinden bir­kaçı:

Kaygılar toplanıyor, sevgi dağılıyor, gözyaşları akıyor ve yürek yanıyor. Derdin yükü onu taşıyamayacak bir omuza, sevmek arzusuyla yolunu bulamamış tutkuyla ve sürekli uykusuzlukla tükenmiş bir yüreğe yükleni­yor; yüce Tanrı, hâlâ bana yardım etmenin bir yolu var mı? Öyleyse, tükenmiş bir bedenden son soluk çık­madan bana yardım et!

Alişar, böylece, Zümrüt'ü görmek umudu olmadığı için, iyileş­mekten de umut keserek uzanıp yatmış. İyi yürekli yaşlı kadın da onu bu uyuşukluktan kurtarmak için ne yapacağını bilemi­yormuş; sonunda bir gün "Evladım, evinden çıkıp dostunu ara­maksızın böyle yatıp yaşamından şikâyet etmekle eline hiçbir şey geçmez. Bana inanırsan, kalk, gücünü topla ve çık git, onu kentlerde ve kırlarda ara! Selametin nereden geleceğini kimse bilemez!" demiş. Ve onu bu tarzda yüreklendirmekten ve umut vermekten hiç geri durmamış; sonunda Alişar kalkıp hamama girmek zorunluluğunu duymuş.; kadın kendi eliyle onu yıkamış, ona şerbetler içirmiş ve bir piliç yedirmiş. Ve bir ay süresince böylece baktıktan sonra Alişar yola çıkabilecek hale gelmiş. Bu­nun üzerine yaşlı kadına veda etmiş ve hazırlıklarını yaptıktan sonra, Zümrüt'ü, aramak üzere yola çıkmış.

Ve böylece sonunda, Zümrüt'ün saltanat sürdüğü kente ulaşmış ve şölen köşküne gelerek üzerine şeker ve tarçın serpilmiş sütlaç tepsisinin önüne oturmuş.

Çok acıkmış bulunduğundan, yenlerini dirseklerine kadar sıva­mış, besmele çektikten sonra yemeye başlamış. Bunu gören ya­kınındakiler, onun nasıl bir tehlike geçireceğini anlayıp acı du­yarak, eğer bu yiyeceğe dokunursa başına gelecek felaketi ona haber vermişler. Yemekte ısrar edeceğini anlayan haşhaş yutucu da ona "Derin yüzülecek ve asılacaksın, dikkat et!" demiş. O ise "Beni felaket dolu bir yaşamdan kurtaracak ölüm hoş gelir, sefa gelir! Ama daha önce bu sütlacı yemek istiyorum!" diye yanıt vermiş. Ve elini uzatarak büyük bir iştahla yemeye koyulmuş.

Hepsi bu kadar! Zümrüt de heyecan içinde, onu izliyor ve ken­di kendine "Bırakayım da açlığını gidersin!" diyormuş. Ve onun yemeği tamamladığını gördükten ve "Tanrı'ya şükürler olsun!" dediğini duyduktan sonra, muhafızlara "Gidip sütlaç tepsisinin yanında oturan şu genç adamın yanına yavaşça yaklaşın ve ona olanca nezaketinizle, 'Şah size tek bir soru sormak istiyor, fazla değil' diyerek gelip benimle konuşması için ricada bulunun!" demiş. Muhafızlar yaklaşıp Alişar'ın önünde saygıyla eğilmişler ve ona "Efendim, efendimiz şah, size, bir soru sorup bir yanıt almak ve o kadarla yetinmek üzere yanına çağırıyor!" demişler. Alişar da "İşittim ve itaat ettim!" diyerek ayağa kalkıp şahın ya­nına ulaşmak üzere onlarla birlikte yürümüş.

Bu sırada, orada bulunan halktan kişiler, aralarında binlerce tahminde bulunuyorlarmış; kimileri "Gençliğine yazık! Kim bi­lir başına neler gelecek!" diyorlar; kimileri de "Eğer başına bir felaket gelecek olsaydı, şah onu doyuncaya kadar yemesi için rahat bırakmazdı! Daha ikinci lokmada durdururdu!" diye yanıt veriyorlarmış. Kimileriyse "Muhafızlar da onu ayaklarından ve giysilerinden tutarak sürüklemedi! Onu mesafeli olarak izleyip birlikte götürdüler!" diyorlarmış.

Bütün bunlar, Alişar, şahın huzuruna gelinceye kadar konuşul­muş. Orada Alişar eğilip şahın önünde yeri öpmüş; şah ona tit­rek ve çok kutlu bir sesle "Senin adın ne, ey narin yapılı genç? Mesleğin ne senin? Ve bu uzak ülkeye gelmek için seni ülken­den ayıran neden nedir?" diye sormuş; o da "Ey bahtıgüzel şah, benim adım Şöhret oğlu Alişar'dır ve ben Horasan kentinin tacir çocuklarından biriyim. Mesleğim babamın mesleğinin aynısı idi; ama uzun süredir başıma gelen felaketler de bu mesleği bırak­maya zorladı. Bu ülkeye gelişimin nedenine gelince...

Anlatısının burasında Şehrazat, sabahın belirdiğini görerek yavaşça susmuş.

Ama Üç Yüz Yirmi Dokuzuncu Gece Olunca

Demiş ki:

"Bu ülkeye gelişimin nedenine gelince, görmemden de, işit­memden de, hatta canımdan da değerli olan, çok sevip de yitir­diğim birisini aramak içindir! Onu benden çaldıklarından beri, uyurgezer gibi yaşamaktayım! Benim hüzünlü öyküm budur işte!" diye yanıt vermiş. Ve Alişar, bu sözleri söyleyip bitirince, gözyaşlarına boğulmuş ve öylesine bir hıçkırığa tutulmuş ki, düşüp bayılmış.

Bunu gören Zümrüt, kederlenmenin doruğunda iki küçük ha­dımağasına onun yüzüne gülsuyu serpmelerini buyurmuş. Ve iki küçük köle, emri hemen yerine getirmişler ve Alişar, gülsuyu­nun kokusuyla yeniden kendine gelmiş. Bunun üzerine Zümrüt "Şimdi bana kum tablasını ve bakır kalemi getirsinler!" demiş ve tablayı önüne alarak kum üzerine rakamlar ve harfler çiziktir­miş; sonra da bir saatlik bir süre düşünmüş; ve sonra yavaşça, ama yine de herkesin işitebileceği bir sesle "Ey Şöhret'in oğlu Alişar, sırları açıklayan kum, sözlerini tasdik ediyor. Gerçeği söyledin sen! Ben de sana şimdiden, bir gün, Tanrı'nın seni sev­diğine kavuşturacağını muştuluyorum!13 Ruhun yatışsın, yüreğin ferahlasın!" demiş. Sonra şölenin bittiğini bildirerek ayağa kalk­mış; iki küçük köleye Alişar'ı hamama götürmelerini ve yıkan­dıktan sonra, saraydaki dolaplardan bir hilat alarak ona giydir­melerini ve saray ahırındaki atlardan birine bindirerek akşamla birlikte geri getirmelerini buyurmuş! Ve iki küçük hadımağası işitip itaat ettikleri yanıtını vermişler ve şahlarının buyruklarını hemen yerine getirmeye koşuşmuşlar.

Bütün bu sahneleri görmüş ve verilen buyrukları işitmiş olan halktan kişilere gelince, birbirlerine "Acaba hangi gizli neden şahı bu yakışıklı gence karşı bu denli saygıyla ve tatlılıkla dav­ranmaya itmiştir?" diye sormuşlar. Kimileri, bu soruyu "Vallahi! Nedeni besbelli: delikanlı çok yakışıklı!" diye yanıtlamış; kimi­leri de "Şahın ona tepsideki yemeği bitirmeden dokunmadığını görerek, ne olup biteceğini size daha önce söylemiştik. Vallahi! Pirincin bu kadar işitilmedik durumlar yarattığını hiç duymamış­tık!" demişler. Ve her biri görüşünü belirterek ya da hayırlı bir söz söyleyerek oradan ayrılmışlar.

Zümrüt'e gelince, düşlenemez bir sabırsızlıkla yüreğinin sevdi­ceğiyle herkesten uzakta buluşabilmek için gecenin bastırmasını beklemiş. Ve güneş batar batmaz ve müezzin inananları akşam namazına çağırınca, Zümrüt soyunmuş, üzerinde sadece ipek gömleğini bırakarak yatağına uzanmış. Gölgede kalmak için perdeleri indirmiş. İki hadımağasını kapının dışında bekleterek, Alişar gelince içeri sokmalarını buyurmuş.

Sarayın mabeyincilerine ve saygın kişilerine gelince, şahın, güzel Alişar'a bu alışılmadık tarzda davranışını görerek, niyetin­den hiç de kuşku duymamışlar. Ve birbirlerine "Şimdi açıkça belli oluyor ki, şah, bu genç adama tutuldu. Ve kuşkusuz, yarın, bu geceyi onunla geçirdikten sonra, onu ya mabeyinci ya da or­dunun başkomutanı yapacak!" demişler. Ve işte onların durumu böyleymiş.

Alişar'a gelince, onun durumu da şöyle: Şahın yanına girince, eğilip elleri arasından yeri öpmüş; ve ona saygılarını ve iyi di­leklerini sunmuş; ve kendisine sorulacak soruyu beklemiş. O za­man Zümrüt, içinden "Kim olduğumu ona hemen açıklamaya­yım! Çünkü beni hemen tanırsa, heyecandan ölebilir" diye dü­şünmüş. Ve de ona doğru dönerek, kendisine "Ey kibar genç, biraz daha yakınıma gel! Söyle bakayım, hamama gittin mi?" demiş. O da "Evet, iyi yürekli efendim!" diyerek yanıt vermiş. Kız yeniden "Her yanını yıkayıp koku sürünerek rahatladın mı?" deyince; "Evet, efendim!" diye yanıt vermiş. Kız "Herhalde ha­mam iştahını uyandırmıştır ey Alişar! İşte, elinin ulaşacağı yer­de, şu küçük masada, piliç ve tatlılarla dolu sahanlar var; istedi­ğin kadar ye ve karnını doyur! Hele ilkin açlığını yatıştır!" de­miş. Alişar da işitip itaat ettiğini söylemiş, iyice karnını doyura­rak hoşnut olmuş. Zümrüt de ona "Şimdi de susamış olacaksın! İşte ikinci masada içki tepsisi var. Susuzluğunu gider, sonra da yanıma sokul!" demiş. Alişar da her içki testisinden bir bardak içtikten sonra büyük bir utangaçlıkla şahın yatağına yaklaşmış.

Bunu gören şah, onun elinden tutmuş ve ona "Ey genç adam, benim çok hoşuma gidiyorsun! Çok güzel bir yüzün var, ben de güzel yüzleri severim! Eğil de ayaklarımı ovuştur!" demiş. Alişar da eğilmiş, yenlerini kaldırarak, şahın ayaklarını ovuştur­maya başlamış.

Bir zaman geçince şah ona "Şimdi bacaklarımı ve kalçalarımı ovuştur!" demiş. Şöhret'in oğlu Alişar da, onun bacaklarını ve kalçalarını ovuşturmaya koyulmuş. Ve de bir yandan onların yu­muşaklığıyla şaşkınlığa düşerken, öte yandan beyazlığına hay­ran olmuş. Ve kendi kendine "Vallahi! Şahın kalçaları çok be­yazmış! Tüyleri falan da yok!" diyormuş.

O anda, Zümrüt, ona "Ey elleri ovuşturma sanatında bunca marifetli olan güzel genç, ellerini orta yerden geçirerek göbek deliğime kadar sürdür!" demiş.

Ama Alişar birdenbire ovuşturmasını kesmiş ve çok utanarak, "Bağışlayın beni efendim, ben kalçalardan yukarısının nasıl o­vuşturulacağını bilmiyorum. Bildiğim her şeyi yaptım zaten...

Anlatısının burasında Şehrazat, sabahın belirdiğini görerek yavaşça susmuş.

Ama Üç Yüz Otuzuncu Gece Olunca

Demiş ki:

"Kalçalardan yukarısının nasıl ovuşturulduğunu bilmiyorum. Bildiğim her şeyi yaptım zaten" demiş.

Bu sözleri duyan Zümrüt, öfkeli bir sesle "Nasıl! Bana karşı mı çıkıyorsun? Biraz daha kararsız davranırsan, gecen, başının üzerine kötülük yağdıran bir gece olacak! İyisi mi sen eğil de, benim arzumu yerine getir! Ben de, bunun karşılığı olarak, seni ünvan verdiğim bir sevgili yapar, seni emirler içinde bir emir olarak tanır ve ordularımın komutanları arasına katılacak bir ko­mutan yaparım" diye haykırmış. Alişar "Ey şah, senin gerçekten ne istediğini anlamıyorum! Sana itaat etmiş olmak için ne yap­mam gerek?" diye sormuş. Genç kadın da "Donunu çıkar ve yüzüstü yat!" diye yanıt vermiş. Alişar "Bu benim ömrümde yaptığım iş değil! Eğer beni buna zorlarsan, Kıyamet gününde senden hesap sorarım. İyisi mi sen beni bırak, buradan çıkayım ve kendi ülkeme gideyim!" diye yanıt vermiş. Ama Zümrüt ye­niden söze başlayarak daha da öfkeli bir sesle "Sana donunu çı­karmanı ve yüzüstü yatmanı emrediyorum, yoksa şimdi başını uçurturum! İyisi mi, gel, ey genç, benimle yat! Hiç de pişman olmayacaksın!" demiş.

Bunun üzerine Alişar, umutsuz, itaat etmekten başka bir şey yapamamış. Donunu indirmiş ve yüzüstü yatmış. Zümrüt onu kollarıyla sarmış; üzerine çıkarak, boylu boyunca Alişar'ın üze­rine uzanmış.

Alişar, şahın böylesine azgınlıkla sırtına çıktığını görünce, kendi kendine "Çaresiz beni mahvedecek!" demiş. Ama, üzerin­de, hafifçe onu okşayan sanki ipek ya da kadife gibi bir şeyin temasını duymuş; aynı zamanda yumuşak ve de yuvarlak olan, tereyağ dokunuşlu ama yine de sert bir şeymiş bu... Kendi ken­dine "Vallahi! Bu şahın tüm kadınlarınkine yeğlenir bir vücudu var!" demiş. Ve o korkulu anın gelmesini beklemiş. Ama, içine giren ya da korkulu bir şey duyumsamadan bir saat böylece ge­çince, birdenbire şahın sırtından ayrıldığını ve yanıbaşında sırt­üstü yattığını görmüş. Kendi kendine "Tanrı'ya şükürler olsun ki, zebbi dikilmedi! Ya öyle olsaydı ne yapardım!" diye düşün­müş. Ve artık keyfince soluk alıp vermeye başlamış; tam o sıra­da şah ona "Bil ki, ey Alişar, benim zebbim ancak ovalanırsa di­kilir! Dolayısıyla senin onu ovalaman ya da ölmen gerekir! Hay­di! Ver bakayım elini bana!" demiş. Ve öylece sırtüstü uzanmış olan Zümrüt, Şöhret'in oğlu Alişar'ın elini tutarak, onu, organı­nın dolgunluğuna iletmiş! Ve Alişar, bu dokunuşla, bir taht gibi yüksek bir yuvarlaklık ve bir piliç gibi yağlı ve bir güvercin bo­ğazından daha sıcak ve de tutkuyla alev alev bir yürek gibi ya­nan bir organa dokunduğunu duyumsamış; ve bu yuvarlaklık, kaygan ve beyaz, eriyik ve müthiş imiş! Ve onun, parmakları al­tında, birdenbire, burun deliğine dokunulmuş bir katır ya da sır­tına sivri bir şey sokulmuş bir eşek gibi baş kaldırdığını duyum­samış!

Bunun farkına varan Alişar, şaşkınlığın doruğunda, içinden "Bu şahın bir yarık yeri var, hiç kuşkusuz! Bu da şaşılası şeyle­rin en şaşılanı!" diye düşünmüş. Ve Alişar, son kararsızlığını or­tadan kaldıran bu buluşla yüreklenerek, zebbinin son sınırına ka­dar dikildiğini hissetmiş.

Oysa, Zümrüt de, tam bu anı bekliyormuş! Gırtlağına kadar yükselen kahkahayı artık tutamamış ve öylesine gülmüş ki, za­ten sırtüstü yatmasaymış, sırtüstü düşecekmiş. Sonra da Alişar'a "Ey sevgili efendim, nasıl oluyor da sen köleni tanıyamıyor­sun?" demiş. Ama Alişar hâlâ bir şey anlamayarak "Hangi köle, hangi efendi, ey zamanın şahı?" diye sormuş. Genç kadın da "Ey Alişar, ben senin kölen Zümrüt'üm! Bütün bu işaretlere kar­şın beni tanımadın mı?" diye sormuş.

Bu sözleri duyunca, Alişar, şaha dikkatle bakmış ve onda ken­di sevgilisi Zümrüt'ü tanımış. Ve onu kollarına alarak büyük bir sevinçle öpmüş. Zümrüt de ona "Peki şimdi yine bana karşı çı­kacak mısın?" diye sormuş. Alişar da, yanıt olarak, bir arslanın bir kuzuya saldırması gibi, ona saldırmış; ve yolu bularak çoban sopasını azık torbasına sokmuş ve keçi yolunun darlığına aldır­madan kaygısızca ileri itmiş. Yolun sonuna ulaşarak, orada uzun uzadıya dik ve katı, bu kapının kapıcısı ve bu mihrabın imamı olarak kalmış. Ve kadın da kendi bakımından, bir an bile onu bı­rakmamış, onunla kalkmış, onunla diz dize gelmiş ve yuvarlan­mış ve bu hareketleri izleyerek soluk soluğa kalmış. Ve okşayıp sevmelere okşayıp severek, çalkantıya ikinci bir çalkantıyla ve çeşitli kırıtmalar, cilveler ve işvelerle yanıt vermiş. Ve öylesine iç çekişler, haykırışlarla birbirlerine yanıt vermişler ki, gürültüy­le koşup gelen iki küçük hadımağası, şahın bir ihtiyacı olup ol­madığını anlamak için perdeleri aralamışlar. Ve şaşkın gözleri önünde sırtüstü yatmış olan şahlarının ve onu çeşitli hareketli durumlarla örtmüş olan gencin boğuk seslerine boğuk sesle, sal­dırılarına mızrak darbeleriyle, kakmalarına makas darbeleriyle ve kıpırdanmalarına çalkantılarla yanıt verdiğini görmüşler.

Bunun üzerine iki hadımağası...

Anlatısının burasında Şehrazat, sabahın belirdiğini görerek yavaşça susmuş.

Ama Üç Yüz Otuz Birinci Gece Olunca

Demiş ki:

Bunu gören iki hadımağası, kendi kendilerine "Şahın bu tarz­daki davranışı, bir erkeğinkine benzemiyor; bir kadınınkine ben­ziyor" diye düşünerek yavaşça oradan uzaklaşmakta acele et­mişler. Ama bu sırrı başkalarına söylemeye de çekinmişler.

Sabah olunca Zümrüt, yeniden şahlık giysilerine bürünmüş ve sarayın büyük salonuna vezirlerini, mabeyincilerini, danışman­larını, emirlerini ve kentte oturan ileri gelenleri toplamış ve on­lara "Ey benim sadık uyruklarım, bugünden tezi yok yeniden ba­na rastladığınız kentin dışındaki yola çıkın ve benim yerime şah olarak bir başkasını seçin! Ben saltanattan feragat etmeye ve ya­şam boyunca dost olarak seçtiğim bu delikanlının ülkesinde ya­şamaya karar verdim; çünkü, tüm sevgimi ona verdiğim gibi, tüm zamanlarımı da ona bağışlamak istiyorum!" demiş.

Bu sözleri duyan orada bulunanlar, işitip itaat ettikleri yanıtını vermişler; ve köleler, gayrette birbirleriyle yarışarak hemen yola çıkma hazırlıklarına başlamışlar; yol ihtiyaçları için birçok de­ğerli eşya, mücevherat, giysiler, gösterişli eşya, altın ve gümüş ayırıp bunları sandıklara koyarak katırlara ve develere yüklemiş­ler. Ve bunlar hazırlanır hazırlanmaz, Zümrüt ile Alişar bir hecin devesinin üzerine konmuş kadife ve işlemeli kumaştan bir tahtı­revana binmişler ve sadece iki küçük hadımağasınca izlenerek, evlerinin ve ana babalarının bulunduğu Horasan kentine geri dönmek üzere yola çıkmışlar. Ve oraya tüm bir güvenlik içinde ulaşmışlar; ve Şöhret'in oğlu Alişar yoksullara, dullara ve yetim­lere büyük sadakalar dağıtmakta ve dostlarına, tanıdıklarına ve komşularına hediyeler vermekte kusur etmemiş. Ve ikisi birlikte ve Tanrı'nın kendilerine bağışladığı çocuklarıyla başbaşa uzun yıllar yaşamışlar. Zevkleri bozan, sevgilileri ayıran ölüm gelip onları ziyaret edinceye kadar sevincin sınırında ve mutlu yaşa­mışlar! Varlığı sonsuza kadar süren ve her durumda yardımını esirgemeyen Tanrı'ya şükürler olsun!

"Ama" diye Şah'a hitap ederek Şehrazat sözünü sürdürmüş: "Bir an için bile bu öykünün ALTI AYRI NİTELİKTEKİ GENÇ KADININ ÖYKÜSÜ'nden daha hoş olduğunu sanmayın! Ve e­ğer içinde geçen dizeler, bu öyküde işitmiş olduklarınızdan daha az hayranlık verici ise, daha fazla ertelemeden başımı kestirin!"

Ve Şehrazat demiş ki:



* * *



1 Lippmann'da “Mect'ettin”.

Mect: Büyüklük, ululuk, şan ve şöhret anlamındadır; Mardrus “Gloire”, Mathers çevirisinde “Glory” olarak aldığından biz de bunun karşılığı olarak “Şöhret” şeklinde çevirdik (Ç.)

2 Mathers'in Mardrus çevirisinde bu dizeler şöyle çevrilmiş. “If you your would find / One glass will do; / But you need two / To see yourself behind” (Yüzünü görmek için / Tek ayna yeter / Ama onun ardındaki kimliğini görmek için / İki ayna gerekir!) (Ç.)

3 Pey Sürmek: Artırma ile satılan bir şey için önce bir miktar para vermek ya da öner­mek.

4 Tükürüklü beyaz sakallar kastediliyor (Ç.)

5 Sokur: Tek gözlü (Ç.)

6 Naşir: Nesir, düzyazı yazan (Ç.)

7 Masura: Karton, tahta veya plastikten yapılan, üzerine şerit, iplik vb. sarılan koni veya silindir.

8 Esriklik: Sarhoş olma durumu.

9 Bızır: Kadınlık organının üst yanında cinsel zevk duyumu noktası olan bölüm, dılak, klitoris.

10 Tarazlamak: Taramak

11 Mevkib: Cemaat, kafile.

12 Nesafet: Haklılık, hakkaniyet.

13 Muştulamak: Sevinilecek bir iş, olay vb.nin olduğunu birine haber vermek, müjdele­mek.





Altı Ayrı Nitelikteki Genç Kadının Öyküsü


Anlatırlar ki, günlerden bir gün, Emir-ül-Müminin El-Memun, sarayının salonunda tahtına oturmuş, huzuruna yalnız vezirlerini, emirlerini ve imparatorluğunun başlıca yöne­ticilerini değil, samimiyetle yanına kabul ettiği tüm şairleri ve ince ruhlu kimseleri de çağırtmış. Toplananların içinde en gö­nülden bağlandığı kişi Muhammet El-Basri imiş. Ve Halife El-Memun ona doğru dönüp kendisine "Ey Muhammed, şu saatte bana hiç duymadığım bir öykü anlatmanı çok isterdim!" demiş. O da "Ey Emir-ül-Müminin, bu kolay bir şey! Ama sen benim kulaklarımla işittiğim bir öyküyü mü, yoksa gözlerimin tanık ol­duğu bir olayı mı anlatmamı istersin?" diye yanıt vermiş. El-Memun da "Ey Muhammed, hiç önemi yok! Ama en hayranlık uyandıranı olsun!" demiş. Bunun üzerine Muhammed El-Basri "Bil ki, ey Emir-ül-Müminin, şu son zamanlarda, Yaman'ın yer­lisi olup kentimiz Bağdat'a, hoş ve sakin bir yaşam sürmek üze­re gelmiş, hatırı sayılır serveti olan birisini tanıdım" diye söze başlayıp öyküyü sürdürmüş:

Adı Ali El-Yamani idi. Ve bir süre geçip Bağdat'ın törelerini tam anlamıyla kendine uygun bulunca, Yaman da nesi var, nesi yoksa, ay kadar güzel altı cariyesi de dahil, getirtmiş. Bu genç kadınlardan birincisi beyaz, ikincisi esmer, üçüncüsü şişman, dördüncüsü zayıf, beşincisi sarışın ve altıncısı siyah imiş. Ve altısı birden, doğrusu, mükemmelliğin sınırındaymış. Ve ruhları edebiyat bilgisiyle donanmış, raks ve çalgı sanatlarında üstat­mışlar. Beyaz genç kadının adı...

Anlatısının burasında Şehrazat, sabahın belirdiğini görerek yavaşça susmuş.

Ama Üç Yüz Otuz İkinci Gece Olunca

Demiş ki:

Beyaz genç kadının adı Ay Yüzlü, esmerinki Ocağın Alevi, şiş­manın ki Dolunay, zayıfınki Cennet Hurisi, sarışının ki Gündüz Güneşi, siyahınki Gözbebeği imiş.1

Bir gün, Ali El-Yamani, hoş havalı Bağdat'ın sakinliğiyle mut­lu, ruhunu her zamankinden de iyi durumda bularak, oturma sa­lonuna cariyelerinin altısını birden çağırıp kendisine eşlik ede­rek, zamanı kendisiyle birlikte içerek, söyleşerek ve şarkı söyle­yerek geçirmelerini istemiş. Esirelerin altısı birden dileğini yeri­ne getirmişler; ve her çeşit oyunlar, eğlenceler ve şakalaşmalar­la, birlikte çok hoş vakit geçirmişler. Bu eğlence aralarında ku­sursuz olarak sürüp giderken, Ali-El Yamani eline bir bardak a­lıp onu şarapla doldurmuş ve Ay-Yüzlü'ye dönerek, ona "Ey be­yaz ve sevgili esire, ey Ay-Yüzlü, o hayran olunacak sesinle bize bir şarkı okusana!" demiş. Ve Ay-Yüzlü, eline bir ut alarak dü­zen sağlamış ve taşları yerinden kaldırıp raksettirecek taksimi geçmiş! Ve içinden geldiği gibi sözlerini donattığı şu şarkıyı okumuş:

Sevdiğim dost, uzak da olsan, yakın da olsan, hayalin her zaman gözlerimdedir; ve adın sonsuza dek sana sadık organlarıma yazılmıştır.

Onun anısını saygıyla sarmak için tepeden tırnağa yü­rek kesiliyorum ve onu seyre dâlmak için baştan aşağı göz haline geliyorum! Durmaksızın beni suçlayıp eleş­tiren biri, bana 'Sonunda seni yakan bu aşkı unutuyor musun?' diye sordu. Ben de ona 'Ey insafsız eleştir­men, beni kendi halime bırak ve çek git! Benden im­kânsızı isteyerek beni nasıl oyalarsın?' dedim.

Bu dizeleri işitince Ay-Yüzlü'nün efendisi zevkle dolmuş ve dudaklarını şarap bardağıyla ıslattıktan sonra, onu genç kıza sunmuş; kız da içmiş. Bunun üzerine bardağı ikinci kez doldur­muş ve elinde tutarak esmer cariyeye dönmüş ve ona "Ey Oca­ğın Alevi, ey ruhların ilacı, seçeceğin bazı dizeleri şarkıya döke­rek sesinin tınısını bana duyur!" demiş. Ocağın Alevi de udu eli­ne almış ve başka bir makam üzere düzen sağlamış; sonra, taşla­rı da, yürekleri de oynatacak bir peşreve girişmiş; ve bunu izle­yerek şu şarkıyı okumuş:

Bu güzel yüz uğruna yemin ederim ki, seni seviyorum ve ölünceye kadar da senden başkasını sevmeyece­ğim; ve asla aşkına ihanet etmeyeceğim!

İnceliğinle tüm yürekleri fethettin; çünkü sen Yara­dan'ın parmaklarının halk ettiği katıksız yapıtsın!

Bu dizeleri işitince, Ocağın Alevi'nin efendisi, zevk içinde ve dudaklarını bardaktaki şarapla ıslattıktan sonra onu genç kadına sunmuş; o da içmiş, Onu ikinci kez doldurup elinde tutmuş ve hatırısayılır tombulluktaki şişman esireye dönmüş ve ona "Dolu­nay, yüzeyde ağır, ama kanı sevecen ve yeğni olan! Bize cildin kadar parlak güzel dizelerle donatılmış bir şarkı okumak ister misin?" demiş. Aşırı tombul kız, udu eline almış, ona düzen ver­miş. Ruhları ve en sert kayaları titretecek tarzda bir peşrev tut­turmuş ve birkaç hoş mırıltıdan sonra, saf bir sesle şu şarkıyı okumuş:

Hoşuna gitmeyi başarabilseydim, ey sen, arzumun e­reği, tek gülüşüne karşılık tüm evrene ve evrenin öfke­sine meydan okurdum.

Acı çeken ruhuma doğru, dengeli mağrur yürüyüşünle ilerleseydin, dünyanın tüm hükümdarları, ben farkına varmadan, gözden yok olurlardı.

Aşkımın alçakgönüllülüğünü kabul etseydin, tüm gün­lerim mutluluğumu ayaklarına sermekle geçerdi. Ey tüm güzelliklerin simgelerini ve süslerini yüklenip ö­zümleyen varlık!

Bu dizeleri işiten tombul Dolunay'ın efendisi, zevkle dolmuş ve dudaklarını şarapla doldurduğu bardakta ıslattıktan sonra, onu genç kadına sunmuş; o da içmiş. Bunun üzerine bardağı ikinci kez doldurmuş ve onu elinde tutarak ince yapılı genç ka­dına dönmüş ve ona "Ey narin Cennet Hurisi! Şimdi güzel şarkı­larla bizi mest etme sırası sende!" demiş. Ve narin genç kadın, bir annenin çocuğunun üzerine eğilmesi gibi, udun üzerine eği­lerek şu dizeleri okumuş:

Sana olan tutkum sonsuz; aldırmazlığın da ona eşit! Bu denli karşıt duygulara salık veren yasa nerede?

Gönül davasında başvurulacak yargıç var mıdır? Ol­saydı eğer, benim tutkumun fazlasını sevgilime, onun aldırmazlığının fazlasını da bana vererek her yanda eşitlik sağlardı!

Bu dizeleri işitince, ince ve narin Cennet Hurisi'nin efendisi zevkle dudaklarını şarap doldurduğu bardakta ıslattıktan sonra, onu genç kadına vermiş; o da içmiş. Bunu izleyerek, bardağı ye­niden doldurmuş ve eline alarak sarışın esireye doğru dönmüş ve ona...

Anlatısının burasında Şehrazat, sabahın belirdiğini görünce yavaşça susmuş.

Ama Üç Yüz Otuz Üçüncü Gece Olunca

Demiş ki:

... Sarışın esireye doğru dönmüş ve ona "Ey Gündüz Güneşi, ey bedeni amber ve altınla yoğrulan! Bir aşk nağmesine bürün­müş dizelerle sen de ruhumuzu şenlendirmek ister misin?" de­miş. Sarışın genç kadın da altın başını sazının üzerine eğmiş ve şafak gibi aydınlık gözlerini yarı kapamış ve içten de dıştan da ruh ve bedenleri titreten uyumlu vurgulamalarla bir peşrev geç­tikten sonra, bir girizgâh yaparak hâzinelerin hâzinesi sesinin o­lanca gücüyle şu dizeleri okumuş:

Dostum, önünde belirince, beni süzer ve yüreğime ba­kışlarının keskin kılıcını saplar. Delik deşik olmuş za­vallı yüreğime: 'Yaralarından şifa bulmayı neden iste­mezsin? Ona karşı kendini neden korumazsın?' de­dim.

Ama yüreğim bana yanıt vermedi ve her zamanki gibi, kendisini onun ayakları altına sürükleyen yola koyul­du!

Bu dizeleri işitince, sarışın esire Gündüz Güneşi'nin efendisi dudağını bardağa değdirip ıslattıktan sonra onu genç kadına sun­muş ve o da şarabı içmiş. Bunu izleyerek, bardağı yeniden dol­durmuş ve eline alarak siyah esireye dönmüş ve ona "Ey Gözbe­beğim, ey dışı kara, içi bembeyaz, bedeni matem rengini taşır­ken yüzü eşiğimizin mutluluğunu oluşturan sen! Güneş kadar parlak şiirlerinden bir demet sun bize!" demiş. Bunu duyan si­yah renkli Gözbebeği, udu eline almış ve yirmi kadar değişik makamda mızrap oynattıktan sonra ilk makama dönerek aksak bir zamanlaması olan çok sevdiği şu şarkıyı okumuş:

Gözlerim, bırakın yaşlarınız bol bol aksın.

Aşkının ateşiyle yanan yüreğimin üstüne!

Beni tutuşturan tüm bu ateşi ve beni tüketen tüm bu tutkuyu,

Bana acı çektiren o kıyıcı dosta borçluyum.

Rakiplerimi neşeye boğan o kıyıcıya!

Beni eleştirenler ayıplıyorlar;

Beni, çiçek açan yanaklarının gülünden

Yüz çevirmeye kışkırtıyorlar!

Ama çiçeklere, güllere duyarlı bir yüreğe söz geçire­mezsin ki!

Şimdi işte ortada dönüp duran şarap bardağı

Ve telli saz, ruhumuzu zevklenmeye çağırıyor,

Bedenimizi de şehvete...

Ben, sadece onun soluğunu seviyorum!

Yanaklarım ne yazık ki! Arzularımın ateşiyle soldu.

Ama ne önemi var!

Cennetin gülleri, yani yanakları işte karşımda!

Ne önemi var, madem ki ona tapınıyorum!

Nede olsa, suçum böyle harika bir yaratığı sevmekten öteye geçmez!

Bu dizeleri işitince Gözbebeği'nin efendisi, zevkten bayılmış ve bardakta dudağını ıslattıktan sonra onu genç kadına sunmuş; o da şarabı içmiş.

Bunu izleyerek altısı birden ayağa kalkmış ve efendilerinin önünde yeri öpmüş ve ondan, en çok kimden etkilendiğini ve hangisinin sesinden ve şarkısından en çok hoşlandığını açıkla­masını istemişler. Ali El-Yamani de şaşırmanın sınırına ulaşarak kararsız bakışlarla onlara uzun uzadıya bakmaya koyulmuş ve güzelliklerine ve yeteneklerine hayranlık duymaktan kendini alı­koyamamış; ve ruhunda, biçimlerinin ve renklerinin aynı hay­ranlığı uyandırdığını anlamış. Sonunda konuşmaya karar vere­rek "Bana, her türlü üstünlüğe sahip sizin gibi altı harika kadın veren, güzellik ve zarafetin dağıtıcısı Tanrı'ya şükürler olsun! Madem ki sordunuz, işte fikrimi söylüyorum: Ben sizin hiçbiri­nizi ötekinden üstün görmüyorum. Ve içinizden birisini ötekiler­den üstün görmeyi vicdanıma sığdıramıyorum. Haydi gelin, ku­zucuklarım, hepiniz birden beni sarın!" demiş.

Efendilerinin bu sözlerini işitince, altı genç kadın, kollarına a­tılmışlar. Ve onu bin kez öpmüşler; o da bir saat süreyle aynı şe­kilde onları öpüp koklamış; sonra önünde yarım daire şeklinde sıralamış ve onlara "İçinizden birini özellikle seçip beğenimi be­lirtmek ve onu ortaklarından üstün tutmak haksızlığını göster­meyi hiç istemem! Ama benim kaçındığım şeyi, siz aranızda kendiniz yerine getirebilirsiniz. Siz hepiniz, gerçekten, Kuran okumada ve edebiyat bilgisinden yana üstün düzeydesiniz; eski salnameleri2 ve Müslüman cetlerimizin tarihini okudunuz; hita­betten yana marifetlisiniz; harika bir konuşma üslubunuz var. Böyle olunca, her birinizin, kendisinin layık olduğuna inandığı övgüyü yapmasını, üstünlüklerini ve niteliklerini belirtmesini ve rakibinin üstünlüklerini azımsamasını istiyorum. Böylece örne­ğin: beyaz ile siyah, zayıf ile tombul, sarışın ile esmer olarak iki yarı renk ve biçimdeki iki rakip arasında savaşıma girişilir. Ama bu savaşım sırasında, birbirinizi güzel sözler, güzel deyimler, bilge ve bilginlerden alıntılar, şairlerin yetkinliği ve Kuran'ın desteğinden başka kanıtlarla yıpratmamalısınız...

Anlatısının burasında Şehrazat, sabahın belirdiğini görerek yavaşça susmuş.

Ama Üç Yüz Otuz Dördüncü Gece Olunca

Demiş ki:

"... şairlerin yetkinliği ve Kuran'ın desteğinden başka kanıtlarla yıpratmamalısınız!" demiş. Altı genç kadın da işitip itaat ettikle­ri cevabını vermişler ve bu çok hoş savaşıma girişmişler.

İlk ayağa kalkan beyaz esire Ay-Yüzlü olmuş; ve siyah esire Gözbebeği'ne önünde yer alması için işaret etmiş; ve hemen ona "Ey siyahi, bilginlerin kitaplarında, beyazlığın, kendini şöyle an­lattığından söz edilir:

Ben, göz kamaştıran bir ışığım! Ben, ufukta yükselen bir ay'ım!

Benim rengim açık ve belirgindir! Alnım gümüş par­laklığında ışıldar!

Güzelliğim de şairlere şu dizeleri esinlemiştir:

Beyaz düzgün, parlak ve tatlı yanaklarıyla, özenle şaklanmış ve güzellik incisidir.

Boyu, elif gibi diktir; mim harfi ağzıdır, kaşları devrik iki nun gibidir; ve bakışları kaşlarının müthiş yayıyla atılmış oklardır.

Ama yanaklarını ve endamını tanımak istiyorsan, sa­na derim ki: "Yanakları gül, mersin ve nergis çiçekle­rinin yapraklarıdır. Boyu, bahçede zarafetle salınan bükülgen bir narin daldır. Onlar uğruna çiçek tarhla­rıyla bezeli bir bahçeden vazgeçilir."

Ama ey siyahi, sözümü sürdürür ve sana, rengim günün rengi­dir; ve de portakal çiçeğinin ve incilerle süslenmiş sabah yıldızı­nın rengidir, derim!

Bil ki, Yüce Tanrı, Kutsal Kitap'ında, elini cüzam bürümüş dua ve barış üzerine olası Musa'ya 'Elini cebine sok, çıkardığında, onu bembeyaz, yani temiz ve hastalıktan arınmış bulacaksın!' demiş.3

Yine inancımızın kitabında, aynı şekilde 'Yüzünü ak tutmayı, yani tüm kirlerden arınık tutmayı bilenler, Allah'ın rahmetine ulaşacak seçkinler arasına katılacaklardır!' yazılıdır.4

Böylece benim rengim renklerin sultanıdır; ve güzelliğim, be­nim üstünlüğümdür; üstünlüğüm de benim güzelliğimdir. Güzel giysiler ve güzel süsler her zaman rengime uygun düşer; ve ruh­lara ve yüreklere boyun eğdiren parlaklığıma çok yatkınlık sağ­lar!

Bilmez misin ki, gökten yağan kar daima beyazdır! Bilmez misin ki, inanç sahipleri sarıklarına sarmak için tülbent olarak beyaz muslin kullanırlar? Benim rengim üstüne daha ne harika şeyler söyleyeyim! Ama değerlerim üstünde daha fazla durmak istemiyorum. Çünkü gerçek, ışığın gözlere vurduğu gibi kendisi­ni ortaya koyar.

Ey mürekkep ve duman renkli demir kırıntısı! Kuşların en kö­tüsü olan karga suratlı siyahi! Şimdi de seni eleştirmeye başlıyo­rum:

İlkin, siyah ve beyazdan söz eden şairin şu sözlerini hatırla:

Bilmez misin ki, bir incinin değeri beyazlığına bağlı­dır; ve bir çuval kömür ancak bir dirhem eder?

Bilmez misin ki, beyaz yüzler iyiye alamettir ve cen­netten izler taşır; ama kara yüzler ziftten ve cehennem ateşine oturtulacak kazan için hazırlanmış katrandan başka şeyler değildir.

Yine de bil ki, dürüst insanların salnameleri anlatırlar ki: Mü­barek Nuh bir gün uyurken, oğulları Sam ve Ham yanındaymış. O sırada bir rüzgâr esmiş ve giysisini havalandırarak gizli yerle­rini açığa çıkarmış. Bunu gören Ham gülmeye başlamış ve gör­düğü şeyden çok zevklenmiş; çünkü insanoğlunun ikinci babası olan Nuh, zengin ve katı bir görkemlilik içinde olduğundan, (gü­lünç hale düşsün)5 diye babasının çıplaklığını örtmek istememiş. Bunun üzerine Sam ciddiyetle ayağa kalkmış ve hemen gidip eteği indirerek her şeyi kapatmış. Bu sırada Nuh uyanmış; Ham'ın güldüğünü görerek onu lanetlemiş; ve Şam'ın ciddi yü­zünü görünce de, onu kutsamış. O anda Şam'ın yüzü bembeyaz olmuş; Ham'ınki ise simsiyah. Ve o zamandan beri Sam, sulbün­den peygamberler gelen ata, halkların, hükümdarların ve bilge­lerin güdücüsü olmuş; babasının huzurundan kaçarak ayrılan Ham ise, zencilerin ve Sudanlılar'ın çoğaldığı gövde olmuş! Ve de iyi bilirsin ki, ey siyahi, tüm bilginler ve genellikle tüm in­sanlar kabul ederler ki, zenci ırkından ya da zencilerin yaşadığı ülkelerden bir tek bilge çıkmamıştır!".

Beyaz esirenin bu sözlerini işitince, efendisi, ona "Şimdi seni susturmalıyım! Sıra siyah tenlinin!" demiş. Bunun üzerine hare­ketsiz oturmakta olan Gözbebeği, Ay-Yüzlü'ye bakmış ve ona, "Bilmez misin ki, ey beyaz cahil, Yüceler Yücesi Tanrı, Ku­ran'da, Karanlık Gece ve Göz kamaştıran Gündüz üzerine yemin eder? Böylece, Yüceler Yücesi Tanrı, bu yeminiyle, ilkin geceyi anmakla söze başlar, sonra gündüzden söz eder. Eğer geceyi gündüze yeğlemeseydi, hiç de böyle yapmazdı. Ve sonra! Tüyle­rin ve saçların siyah rengi gençliğin işareti ve süsü, beyaz renk de yaşlılığın ve yaşamın zevklerinin son bulmasının işareti değil midir? Ve eğer siyah renk, renklerin en beğenileni olmasaydı...

Anlatısının burasında Şehrazat, sabahın belirdiğini görerek yavaşça susmuş.

Ama Üç Yüz Otuz Beşinci Gece Olunca

Demiş ki:

"Ve eğer siyah renk, renklerin en beğenileni olmasaydı, Tanrı onu gözbebeği ve yüreğin özü bakımından o denli değerli kılar mıydı? Aynı şekilde, şairin şu sözleri de doğru değil midir:

Bir abanoz bedeni çok seviyorsam, genç olduğundan ve sıcak bir yüreği ve ateşli gözbebeklerini içerdiğin­dendir.

Beyaz olana gelince, yumurtanın beyazını yutmaya sık sık zorlansam ya da daha iyisi bulunmadığından, sı­ğır etinin ender de olsa, beyaz renklisini yemekle ye­tinmek zorunda kalsam, ne feci olurdu!

Ama siz benim beyaz bir kefene bürünmek için büyük bir heves duyduğumu ve de aynı renkteki saçların ho­şuma gittiğini görmeyeceksiniz!

Bir başka şair de demiştir ki:

Şu parlak bedenli zenci kadının aşkıyla çılgına dönü­yorsam, sakın şaşmayın, ey dostlarım, Çünkü, hekim­ler bize anlatırlar ki, tüm çılgınlıklar kara fikirlerden doğar!

Bir başkası da aynı şekilde demiştir ki:

Cildi tükürükle un sıvanmış izlenimi veren beyaz ka­dınları hiç sevmem!

Sevdiğim dost, rengi geceninki gibi ve yüzü ay gibi olan bir siyah tenlidir; renk ve yüz birbirinden ayrıl­maz! Çünkü gece olmasaydı, ayın parlaklığı da ol­mazdı!

Ve dahası, gece olmasaydı, dostlar, içtenlikli toplantılarını ne zaman yaparlardı? Ve âşıklar, onları densizlerden koruyan ve suçlamalara karşı sığınak oluşturan gecenin karanlığı olmasaydı çılgınca sevişmelerinden dolayı neye minnet duyarlardı? Ama, buna karşılık, onları tedirgin eden ve onları tehlikeye düşüren densiz gündüze karşı nefret duyguları beslemezler mi? Bu tek ayrım, ey beyaz, yetmez mi? Ama yine de şairin şu dediğini din­le:

Beyaz rengi tıkındığı yağla ağırlaşmış şu beyaz oğlanı hiç sevmem; ama şu narin ve ince, tıkız adaleli genç zenciyi severim.

Çünkü ben, doğam gereği cirit oynarken binek olarak ince sağrılı karayağız bir küheylanı yeğlerim, başka­ları varsın, fillere binsin!

Bir başkası da demiştir ki:

Bu gece dost beni görmeye geldi; zevk içinde yan yana yattık Sabah bizi hâlâ kucak kucağa buldu!

Tanrı'ya bildireceğim bir dileyim varsa, bu, dostun beni hiç terk etmemesi için bütün günlerimi geceye çevirmesidir.

Ey beyaz tenli kız, siyah rengin değerlerini ve övgülerini say­mak zorunda kalsam 'Açık ve kısa sözler uzun bir nutuktan daha çok değer taşır' özdeyişine karşı çıkmış olurdum. Yalnız sana şunu da bildirmeliyim ki, benimkilerin yanında senin değerlerin pek sönük kalır. Sen beyazsın, gerçekte, cüzamın beyaz, pis ko­kulu ve boğucu olduğu gibi... Kendini karla karşılaştırıyorsan, cehennemde sadece ateşin olmadığını, bazı köşelerinde karın, korkunç bir soğuk ortaya çıkararak alevin yakmasından çok ce­hennemliği kahrettiğini unutuyor musun? Eğer beni mürekkeple kıyaslıyorsan, Tanrı'nın Kitabı'nın siyah mürekkeple yazıldığını unutuyor musun? Ve şahların armağan ettiği değerli misk, siyah değil midir? Ve nihayet, kendi iyiliğin için, sana şairin şu sözle­rini hatırlamanı öğütlerim:

Fark ettin mi hiç, misk, siyah olmasaydı, kesinlikle misk olmazdı ve de alçı, beyaz olduğundan o denli nefret uyandırmaktadır.

Ve gözün siyahına, beyazı için bu kadar az kaygılanı­lırken, çok değer verilir!

Gözbebeği'nin bu sözlerini duyan efendisi Ali El-Yamani, ona "Kuşkusuz, ey siyahi ve sen beyaz esire, her ikiniz de çok harika konuştunuz! Şimdi sıra diğer ikisinde!" demiş.

O zaman beyaz ile siyah yeniden yerlerini alırken, çokça tom­bul olanla zayıf ve ince olan ayağa kalkmışlar; ve ayakta birbir­lerinin karşısında yer almışlar. Önce, iri yapılı Dolunay konuş­maya hazırlanmış. Ama ilkin bileklerini, topuklarını ve kalçala­rını açarak soyunmakla işe girişmiş. Ve sonunda üst üste gelen şahane kıvrımlarıyla karnının ferahlığını, gölgeli göbek deliğini ve iri kaba etlerinin zenginliğini değerlendirecek şekilde hemen hemen tümüyle soyunmuş; ve üzerinde, yuvarlak organlarını gizlemeksizin onları hoş bir şekilde tülleyen ince ve saydam ku­maştan yapılmış gömleğinden başka hiçbir şey kalmamış ve an­cak o zaman, şişman Dolunay birkaç ürpertiyi izleyerek rakibi incecik Cennet Hurisi'ne doğru dönmüş ve ona...

Anlatısının burasında Şehrazat, sabahın belirdiğini görmüş ve yavaşça susmuş.

Ama Üç Yüz Otuz Altıncı Gece Olunca

Demiş ki:

... Ancak o zaman şişman Dolunay birkaç ürpertiyi izleyerek rakibi incecik Cennet Hurisi'ne doğru dönmüş ve ona "Tanrı'ya şükürler olsun ki benim her yanıma ve yöreme yastıklar koya­rak, derimi uzaktan yakından aselbent kokusu veren yağla dol­durarak ve buna ek olarak gerekince düşmanımı bir yumruk dar­besiyle ayva reçeline dönüştürecek yeterli kas gücü sağlamayı da unutmayarak beni böyle sağlıklı yaratmış. Oysa, sen ey zayıf hatun, bilesin ki bilgeler 'Yaşam sevinci ve şehvet üç şeyden olu­şur: Et yemek, et üzerine yüklenmek ve eti ete sokmak!' derler.

Kim, zevkten titremeden, bol dökümlü biçimlerimi seyredebi­lir? Allah bile, Kitap'ında, kurban için besili koyun ve kuzuların ya da besili danaların kesilmesini buyurarak yağın övgüsünü ya­par. Bedenim, nar gibi memelerim, şeftali gibi yanaklarım, kar­puz gibi kaba etlerimle bir meyve bahçesi gibidir. Ben-i İsrail'in Mısır'dan kaçıp çölde gezindiğinde en çok özlemini çektiği eti yenir kuş hangisidir? Lezzetli ve yağlı etli bıldırcın değil mi? Birinin gidip de kasaptan cılız et istediği görülmüş müdür? Ve kasap en iyi müşterilerine en dolgun parçaları vermez mi?

Ve de, dinle, ey zayıf hatun, şair, benim gibi şişman kadınlar konusunda neler söylemiştir:

İri dengeli tulumu iki yana oynatarak şehvet içinde ağır ve dehşet saçarak yürüyüşüne bak!

Oturduğu zaman ona bak: kalkınca, ayrıldığı yerde, oturuşunun anısı olarak, kaba etinin baskısı nasıl çık­mış!

Raksederken ona bak: kalçasının bir kıvrılışıyla ruh­larımızı nasıl soldurduğuna, yüreklerimizi ayaklarının ucuna nasıl düşürdüğüne!

Sana gelince, ey zayıf hatun, sen tüyü dökülmüş bir serçeye benzemiyorsan, neye benziyorsun? Ve bacakların karga bacağın­dan başka türlü mü yaratılmıştır? Baldırların fırın küreğinden başka bir şeye mi benziyor? Ve de bedenin asılanların darağacı gibi kuru ve sert değil mi? Ey et yoksulu kadın, şairin şu dizele­rinde senden söz edilmektedir:

Tanrı beni şu zayıf kadının boynuna sarılmaktan ve çakıllarla engellenmiş geçidinde sürtünerek çabala­maktan korusun! Her bir organında inciten ve kemik­lerime çarpan bir boynuz var.

Öylesine ki, uyandığımda tenimi morarmış ve çatla­mış buluyorum?6

Ali El-Yamani şişman Dolunay'ın bu sözlerini duyunca, ona "Sen şimdi susabilirsin! Sıra Cennet Hurisi'nde!" demiş.

O zaman zayıf ve narin olan genç kadın gülerek, şişman Dolu­nay'a bakmış ve ona "Bana söğüt dalının bükülgen şeklini, servi gövdesinin esnekliğini ve zambağın salınımını veren Tanrı'ya şükürler olsun! Ayağa yeğnilikle kalkarım, oturunca kibarca otu­rurum; şaka yapınca, tatlıyımdır. Soluğum hoş ve güzel kokulu­dur. Çünkü ruhum sade ve her tür yoğun dokunuştan arınıktır. Ey şişman hatun, ben bir âşığın sevgilisini 'Bir fil kadar iridir, bir dağ yüceliğinde dolgundur!' diyerek övdüğünü asla işitme­dim.

Aksine, sevgilisini tanımlamak isteyen âşığın 'Boyu bosu ince ve zariftir. Yürüyüşü öyle yeğnidir ki, ayakları toprakta hemen hemen iz bırakmaz! Beslenmesi için pek az bir şey yeter ona! Birkaç damla su susuzluğunu giderir. Cilveleri ve okşayışları taşkın değildir; öpüşleri şehvet doludur. Serçeden daha kıvrak­tır, sığırcık kuşu gibi canlıdır. Kamışın gövdesi gibi bükülgen­dir! Gülüşü zarif, tavırları zariftir. Onu kendime doğru çeker­sem, zahmetsizce kollarıma gelir. Ve bana doğru eğildiğinde bu­nu incelikle yapar; ve dizlerime oturursa, ağırlığını duyurmaz, bir kuş tüyü gibi hissedilir!' dediğini her zaman işitmişimdir.

Bil ki, ey şişman hatun, tüm yürekleri tutuşturan, narin ve ince sevgili ben'im! En şiddetli tutkuları esinlendiren, en aklı başında erkekleri çıldırtan ben'im! Ve de hurma ağacının gövdesine do­lanarak tırmanan, kaygısızca bu gövdeyi saran asmayla kıyasla­nan ben'im! Nemli ve baygın güzel gözleriyle bakan narin cey­lan ben'im! Ve adımın Huriye olması da boşuna değildir! Sana gelince, ey şişman hatun, şimdi izin ver de senin hakkındaki tüm gerçekleri söyleyeyim...

Anlatısının burasında Şehrazat, sabahın belirdiğini görmüş ve yavaşça susmuş.

Ama Üç Yüz Otuz Yedinci Gece Olunca

Demiş ki:

"Sana gelince, ey şişman hatun, izin ver de senin hakkındaki tüm gerçekleri söyleyeyim!

Ey et ve yağ yığını, sen yürüyünce, ördek gibisindir; yemek yeyince, fil gibisindir; çiftleşmede doymak bilmezsin, dinlenme­de uzlaşılmazsın!

Sonra, senin karnın ve kalçalarının dağları arasına gizlenmiş çukuruna ulaşacak uzunlukta organı olan erkek kimdir acaba? Sana dalabilecek böylesi bir erkek bulunca da, şişkin karnının bir vuruşuyla devrilir gider.

Hiç kuşkun olmasın ki, böyle yağlı halinle, kasaplık et olmak­tan başka şeye yaramazsın! Ruhun da bedenin gibi kabadır. Şa­kaların öylesine ağırdır ki, insanı boğar. Cilvelerin öyle kabadır ki, insanı öldürür; gülüşün öyle korkunçtur ki, kulağın kıkırdağı­nı çatlatır. Eğer âşığın kollarında iç çekerse, sen güçlükle nefes alabilirsin; eğer seni kucaklarsa, sen tükürük ve ter saçarsın!

Uyurken horlarsın, uyanınca manda gibi solursun; güçlükle ye­rinden kalkarsın; otururken de kendin için yük oluşturursun. Ya­şamın inek gibi boyna çeneni oynatmakla ve deve gibi geviş ge­tirmekle geçer.

İşersen giysilerini ıslatırsın; zevkten dört köşe olup altına ya­parsan şilteleri berbat edersin; ayakyoluna gidersen boynuna ka­dar içine dalarsın; hamama gidersen, fercine ulaşamadığından a­kıntısını gideremez ve yolunmamış tüylerle onu allak bullak e­dersin!

Sana önden bakanlar file benzetirler; yandan bakanlar için deve gibisindir; ardından bakanlar şişmiş bir tulum görürler.

Ve de hiç kuşkusuz şu dizeleri şair senin için söylemiştir:

İdrar dolu bir sidik torbası gibi ağırdır, o! Oylukları karşılıklı iki dağ gibidir; yürüyüşü zelzele gibi yeri sarsar.

Batı'da yellenirse, sesi tüm Doğu'da yankılanır?

Cennet Hurisi'nin bu sözlerini duyan Ali El-Yamani, ona "Ger­çekte, ey Huriye, konuşkanlığın çok çarpıcı; ve sen, Dolunay, senin dilin de hayranlık verici! Ama şimdi sarışın ile esmerin konuşmaları için yerlerinize dönmenin zamanıdır!" demiş.

O zaman Gündüz Güneşi ile Ocağın Alevi birbirlerinin karşısı­na geçmişler. İlkin, sarışın genç kadın rakibine "Kuran'da uzun uzadıya tanımlanan sarışın ben'im! 'Sarı, gözleri şenlendiren renktir!' diyen Tanrı'nın nitelediği ben'im! Böylece, tüm renkle­rin en güzeli ben'imkidir! Rengim bir harikadır, güzelliğim sınır­sızdır; ve sevimliliğim, sevimli olmanın en son ulaştığı yerdir. Benim rengim altına değerini, güneşe ve yıldızlara güzelliklerini sağlar. Elmaları, şeftalileri süsleyen bu renktir; safrana da o renk verir. Değerli taşlara, olgun buğdaylara o renk verir. Güzler tüm süslerinin altınını bana borçludur ve güneşin ışınlarıyla sarıya boyanmasa, toprağın yaprak örtüsü o denli güzel olmazdı!

Ama sen, ey esmer, senin rengin herhangi bir şeyde görülürse, onun değerini yitirmeye yeter! Hiçbir renk seninki kadar bayağı ve çirkin değildir. Mandalara, eşeklere, kurtlara ve köpeklere bak: Hepsi esmerdir! Bana senin renginde olup da gözlerimize zevk saçacak bir tek yiyecek göster! Ne çiçekler, ne değerli taş­lar esmerdir. Sadece kirli bakır senin rengindir. Ne beyazsın sen ne de kara. Bundan dolayı bu iki rengin değerli yanları sende bulunmaz ve de söylenen hiçbir söz seni övmez!"

Sarışının bu sözlerini duyan efendisi, ona "Şimdi izin ver de Ocağın Alevi konuşsun!" demiş.

Bunun üzerine esmer genç kadın, gülüşüyle dişlerinin iki inci dizisini parıldatmış ve bal renginin ötesinde, uyumlu bir bedene, harika bir boya ve biçimleri sevimli bir güzelliğe ve zarif davra­nışlara ve beline kadar inen hayranlık verici saç örgülerine sahip olduğundan, ilkin sessizce bütün bu güzelliklerini ortaya koy­duktan sonra, rakibi sarışına dönerek ona "Tanrı'ya şükürler ol­sun ki, beni, ne şekilsiz bir şişmanlıkta, ne de hastalıklı bir cılız­lıkta; ne alçı gibi beyaz, ne ishal kakası gibi sarı, ne kömür tozu gibi kara yaratmış; ama bende, hayranlık uyandıran bir sanatla en hoş renkleri ve en çekici şekilleri birleştirmiş.

Tüm şairler, hemen her dilde beni öven dizeler söylemişlerdir. Bütün ağaçların ve bütün bilgelerin seçtikleri kişiyim ben! Ama, ben, oturup kendimi övecek yerde, zaten buna gerek yok, benim onuruma düzenlenmiş birçok şiirden sadece birkaçını sunayım.

Şairin biri demiştir ki...

Anlatısının burasında Şehrazat, sabahın belirdiğini görerek yavaşça susmuş.

Ama Üç Yüz Otuz Sekizinci Gece Olunca

Demiş ki:

"Benim onuruma düzenlenmiş birçok şiirden sadece birkaçını sunayım:

Şairin biri demiştir ki:

Esmerlerde gizli bir anlam vardır.

Bunu bulursan, artık gözlerin başka kadınlara bak­mak zahmetine katlanmaz,

O büyüleyici kadınlar, tüm dönüşümleriyle sevmek sa­natını bilirler; ve onu melek Harut'a bile öğretirler!

Bir başkası da demiştir ki:

Rengi beni büyüleyen, boyu bir mızrak gibi dimdik, sevimli bir esmer severim.

Çok sevilen, çok öpülen ve de boynunu süsleyen yu­muşacık siyah beni, kaç kez başımı döndürmüştür!

Parlak cildinin rengiyle, ondan yayılan narin kokuyla, sarısabırın kokulu sakına benzer.

Ve gece gölgeden yelkenlerini açınca, o esmer beni görmeye gelir. Gölgelerin kendisi düşlerimizin rengi­ne dönüşünceye kadar onu bağrıma basarım!

Ama sen, ey sarı hatun, sen, Bab-ül-Luk'da derlenen kötü nitelikteki mülukiyye7 yaprakları gibi sararıp so­larsın!

Sen, koyun başı satan tacirin pişmiş topraktan tence­resinin rengindesin!

Sen, tüy ağdalamaya yarayan sarı zırnık rengindesin, ayrık otu rengindesin!

Sarı bakırdan bir yüzün var. Zakkum ağacının meyve­lerine benzer ki, cehennemde biter ve şeytanın kafası­na benzer meyveler taşır.

Ve yine şairin biri senden şöyle söz eder:

Talih bana sarı renkli bir kadın verdi; sesi öyle cırlak ki, başımı ağrıtıyor; yüreğim ve gözlerim sıkıntıdan yerinden fırlıyor.

Eğer ruhum onu sonsuza dek görmeyi reddetmezse, kendimi cezalandırmak için azı dişlerimi sökercesine şiddetle vurarak yüzümü döveceyim!

Ali El-Yamani, bu sözleri işitince, zevkten sıçrayıp durmuş ve öylesine gülmüş ki, sırtüstü yere düşmüş. Bunu izleyerek iki genç kadına, geçip yerlerine oturmalarını söylemiş; ve tümünü dinlemiş olmakla ne denli eğlendiğini göstermek için, onlara ay­nı değerde güzel giysiler, yeryüzü ve deniz ürünü değerli taşlar vermiş!

"Ve işte ey Emir-ül-Müminin" diyerek Muhammed El-Basri, Halife El-Memun'a seslenerek sözünü sürdürmüş; " Artık kendi aralarında iyi koşullar içinde ve efendileri Ali El-Yamani'nin kentimiz Bağdat'taki evinde yaşamlarını sürdüren bu altı kadının öyküsü böyledir!" demiş.

Halife bu öyküden son derece etkilenmiş ve "Ama, ey Muham­med, hiç değilse bu genç kadınların efendisinin evi nerededir, biliyor musun? Ve acaba ona bu kadınları satmak isteyip isteme­diğini sorabilir misin? Eğer istiyorsa, onları satın alıp bana geti­rebilir misin?" diye sormuş. Muhammed de "Ey Emir-ül-Mümi­nin, sana şunu söyleyebilirim ki, bu esirelerin sahibi onlardan ayrılmak istemez: Çünkü hepsine birden büyük bir aşkla bağlı­dır!" diyerek yanıt vermiş. El-Memun da "Yanına her birinin sa­tın alınma değeri olarak on bin, yani tümüyle altmış bin dinar al. Bu parayı benim adıma Ali El-Yamani'ye ver ve ona bu altı ca­riyeyi istediğimi söyle!" demiş.

Halife'nin bu sözlerini işitince, Muhammed El-Basri, sözü edi­len parayı alıp hemen esirelerin efendisini görmeye gitmiş ve ona Emir-ül-Müminin'in arzusunu anlatmış. Ali El-Yamani, Ha­life'nin dileğini geri çevirmeye cesaret edememiş; ve altmış bin dinarı alarak altı cariyeyi Muhammed El-Basri'ye teslim etmiş; o da bunları hemen El-Memun'un huzuruna çıkarmış.

Halife onları görünce, renklerinin çeşitliliğinden olduğu kadar zarif davranışlarından; kültürlerinden, zekâlarından ve de diğer hoş hallerinden etkilenerek büyülenmenin sınırına ulaşmış. Ve her birine, hareminde, seçkin birer yer vermiş. Ve günlerce onla­rın üstün nitelikleri ve güzelliklerinden yararlanmış.

Bu sırada, altı güzelin ilk sahibi Ali El-Yamani, ruhunda yal­nızlığın ağırlığını duymuş ve Halife'nin arzusuna boyun eğmiş bulunduğundan pişman olmaya başlamış.

Sonra, günün birinde, sabrı tükenerek Halife'ye gönderdiği umutsuzluk dolu bir mektupla birçok kederli şeyler yazdıktan sonra, şu dizeleri de sıralamış:

Umutsuz selamım ayrı düştüğüm güzellere ulaşsın! Onlar benim gözlerim, kulaklarım, besinim, içkim, bahçem ve hayatımdı.

Onlardan uzaklaştığımdan beri derdimi hiçbir şey a­vutmuyor; göz kapaklarımı da uyku terk etti!

Hiç olmadığım kadar kıskançlıkla, onların altısını da gözlerimin içinde saklıyorum. Göz kapaklarımı da ör­tü gibi üzerlerine kapamak istiyorum!

Ey kader! Ey mutsuzluk! Bakışlarının öldürücü okla­rıyla yaralı düşecek yerde, hiç doğmayarak bu yara­lardan kurtulmayı yeğlerdim!

Halife El-Memnun mektubu okuduktan sonra, yüce bir ruhu bulunduğundun, altı genç kadını çağırtmış; her birine on biner dinar ve görkemli giysiler ve başkaca hayranlık uyandıran arma­ğanlar vermiş; ve onları hemen eski efendilerine geri göndermiş. Ali El-Yamani onların geldiğini görünce, sevincin sınırına ulaş­mış ve onlarla birlikte zevk ve eğlence içinde son ayrılık gününe kadar yaşamını sürdürmüş!

"Ama" diyerek sözünü sürdürmüş Şehrazat, "Ey bahtıgüzel şah, sanma ki, bugüne kadar işitmiş olduğun tüm öyküler, uzak­tan yakından, eğer anlatmamı dilersen, bir sonraki gece anlat­mak istediğim TUNÇ KENTİNİN OLAĞAN DIŞI ÖYKÜSÜ de­ğerindedir!" demiş. Küçük Dünyazat da "Ah, Şehrazat, bu öykü­nün anlatılmasını beklerken, bize ilk sözcüklerini söylemekle ne kadar incelik göstermiş olursun, bilsen!" diye haykırmış.

Bunun üzerine Şehrazat gülmüş ve demiş ki:

Anlatırlar ki, tek Hükümdar Tanrı'dır ama yine de, bir ülkede bir zamanlar bir hükümdar varmış...

Anlatısının burasında Şehrazat, sabahın belirdiğini görmüş ve yavaşça susmuş.

Ama Üç Yüz Otuz Dokuzuncu Gece Olunca

Demiş ki:



* * *



1 Yalnız Mardrus'te bulduğumuz, elimizdeki öteki kaynaklarda rastlayamadığımız bu öyküdeki genç kadınların adları İngilizce çevirisinde de Türkçe'de belirttiğimizin kar­şılığı olarak verilmiştir. Ancak Mathers çevirisinde Ay Yüzlü'ye Ayışığı, Gözbebeği'ne Gözün Karası adını vermiş. Arapça karşılıklarının sırasıyla: Veçhet-ül-Kamer, Leheb-ün-Nar, Bedr-üt-Tam, Huriyet-ül-Cenne, Şems-ün-Nehar ve Muklet-ül-Ayn olabilece­ğini varsayıyoruz. (Ç.)

2 Yıllıkları (Ç.)

3 Böyle bir olay Kuran'da Kasas suresi 32. ayete anlatılmaktadır, fakat Kuran'da Hz. Musa'nın cüzamlı olduğundan bahsetmez. O dönemde İsrailoğulları arasında cüzam hastalığının yaygın olduğu görüşüne dayanılarak böyle bir açıklamaya giden kişiler olmuştur, ama bunun kaynağı Kuran değildir (D.)

4 Burada büyük ihtimalle Lokman 22. ayetinden bahsedilmektedir. Fakat orada yüz be­yazlığından değil yüz temizliğinden mecazi olarak bahsedilmektedir (D.)

5 Parantez içindeki kısım tarafımızdan eklenmiştir (Ç.)

6 Mathers çevirisinde bu dizeler şöyle çevrilmiş: "God grant I never hane to mount a thin one / And bruise my staff upon her stony way / Even if I found a little pleasure in one / I could be black and blue at dawm of day." - "Tanrı beni zayıf biriyle yatmak­tan / Ve onun taşlı yolunda bastonumu kırmaktan korusun / Böyle birinde bir parçacık zevk bulsam da / Şafak vakti uyandığımda kara ve mavi olacağım" (Oramı, buramı çürümüş bulacağım anlamında) (Ç.)

7 Zambakgiller ailesinden, Mısır'da çok sevilen yeşil renkli bir çorba pişirmekte kulla­nılan bir bitki (Ç.)





Altıncı Cildin Sonu





