AKIL HASTALARININ YAZDIKLARI ŞİİRLER





İNİLTİ





DERLEYEN

Bedia Tuncer





Matbaa Teknisyenleri Basımevi

Divanyolu, Biçkiyurdu Sokak 12

İSTANBUL - 1964





Annem



VUSLAT TUNCER 'e ithafen





ÖNSÖZ





1961 - 1964 yılları arasında Bakırköy Akıl ve Sinir Hastalıkları Hastanesinde personeli yetiştirme amacıyla Milli Eğitim Müdürlüğü tarafından görevlendirilmiştim. Bu çevreye yardım etmek ve bambaşka dünyaları olan hastalan yakından tanımak benim için kaçınılmaz bir istek olmuştu.



Ödevimin dışında hastalara daha çok yaklaşma fırsatını bulup aralarında hislerini yazı ile dile getiren kabiliyetlerin bulunduğunu sezdim. Bu arada yayınlamağa değer şiirleri derledim. Onların dünyasını tanımak, bana onların hiç de sanıldığı gibi tamamen unutulmaya mahkûm insanlar olmadığı gerçeğini kabul ettirdi.



Önünüze serdiğim bu şiirlerde onların da sevgileri, nefretleri, üzüntüleri, acılan, özlemleri, haksızlığa karşı direnmeleri, iyiliği kabul edip kötülüğü reddetmeleri dile gelir.





Bugün yayınlanmasını istediğim bu küçük kitap, hastalar tarafından her yıl hazırlanan ve 1963 yılında şahsi buluş ve gayretimle spor ve şenlik bayramı programında yer alan halk türküleriyle süslenip renklendirilerek yapılan beden hareketlerinin bir parçası sayılır.

Eğer bu kitapla akıl hastalarının eğitimi alanında küçük bir hizmet yapabildimse, onların sisli bulutlu dünyalarına nurlu ve ışıklı küçük bir pencere açabildimse, bu benim için büyük mutluluk olacaktır.





29 Ekim 1964 İstanbul

Öğretmen

Bedia TUNCER





Personelleri yetiştiren öğretmen Bedia Tuncer'e ithaf..





NALAN





Nalân olmalı idi benim adım,

Çünkü daima ağladım;

Tek arkadaşımdır hicran

Benim asıl adım Nalân



Gözlerim sık sık kızarık

Gönlüm hicranla kabarık;

Tükenmez içimde hezeyan

Benim asıl adım Nalân



Nalân deselerdi bana

Düşmezdim belki hicrana

Doğunca ismimi koyan

Neden dememiş Nalân.





M…T…Ö…

8 Ağustos 1963 (Perşembe)





NALAN





Hastabakıcıların okuma – yazma öğretmeni bayan Bedia'ya ithaf!..





Nalanı!.. Nalan!..

Bu dünyada (aşk) ta yalan!..

Sevdâ da yalan!..

Ölüm hakikat olan!..

Unutuluyor en sonunda

Aşk ızdırabıyla bir gül gibi solan!...

Mes'ut kişidir elbet aşk yüzünden mes'ut olan!

Melânkolik bir beste gibi sevdası ruha dolan!...

Nalân!..

Aşk! muhakkak ki masal misali

Zaman içinde kaybolan!.

Leylâ ile Mecnun oluyor

Gönül dertleriyle saçlarını yalan.





Not: Bu şiir günde (16) paket sigara içen R...G…Ö... tarafından yazılmıştır.





BENİ





Gönül defterine unutma sakın

Satır, satır, ince, ince, yaz beni

O bembeyaz gülden beyaz göğsüne

Çekiç ile vura vura kaz beni





Geçecek mi senelerden zor günler

Gözüm, gönlüm, dilim, seni heceler

Hatırla da bazı bazı geceler

Göğsüne resmimi bas da, ez beni





Bu hasret, bu gurbet ne acı derken

Başlarsa bitecek ne kadar erken

Bir gün Çankaya'dan bensiz geçerken

Hatırlarsın dertli, dertli saz beni...





14-B. servisinden Ş…K…

Prot. No. 1963/3641





ZAFER





Düşmüş baktı bir gün

Aynada saçına kırlar

Geçmişti kaybolmuştu

Mazide kalan yıllar.

Bir de baktı başlamış

Vücudunda sızılar.

Dedi; gitti kayboldu

Geri dönmeyen yıllar.





33-A servisinden B…İ…

Prot. No. 962/6277





Not: 13 Salı 1963 Ağustos tarihli “Son Saat” gazetesinde, kitabı derleyen öğretmen Bedia Tuncer’le yapılan (personelleri yetiştiren hastane) başlıklı röportaj’da bu şiir neşrolunmuştur.





İLHAM





Ey ilham-ı şerif neredesin?

Niçin istifsar-ı hatır etmezsin?

Gel de gir benim kafama!

Yardımcı ol yazmama



Birkaç satır yazmak istiyorum,

Bu yazıya (ŞİİR) diyorum.

Bakalım okuyucular ne der?

Bu kadarlık kiyafet eder...





35. Servisten A…D…

Prot No. 1960/1479





SAKI SAÇLI YÂRİME





Gözlerin cennet, saçlarının sarısı

Ama seni gözlerin için de sevmiyorum.

Allın sarısı saçların bakışların gibi

Gölgeli ama seni saçların için de sevmiyorum.

Deniz kokulu dudağın dudağıma değerse

Beni çıldırtacak ama seni dudakların için de sevmiyorum

Çünkü sen benim vücudum ben de senin ruhunum.





40. servisten B…D…

Prot.No. 1961/3092





TANRIM





Tanrım bana sabır ver

Tahammülüm yok artık

Gözüme bir perde ger

Tahammülüm yok artık.

Bu deliler âlemi

Büktü benim belimi

Bu bitmeyen elemi

Tanrım doldur çilemi





34. servisten G...K...





ALLAH MUHAFAZA





Zorba kız kaçırır,

Kamarot kurşun kaçırır.

Karaborsacı döviz kaçırır

Zengin hanım kürk kaçırır

Ağa koyun kaçırır

Orman eşkiyası kütük kaçırır

Ve sonunda kaçırmak için bizlere

Elbette akıl kalır.





33.B servisinden Y... K...





GÜNLERİM





Günlerim taburcu olmamı belemekle geçiyor

Gençliğim delilere hoş görünmekle bitiyor.

Günden güne her gün daha çok eriyorum.

Güldüğümü rüyamda pek az görüyorum.





6. servisten Ü…S…

Prot. No. 963/326





UNUTMAMAK





Unutmamak istiyordum seni

Fakat bir türlü gelmiyordu

Elimden

Fakat şimdi unuttum

İşte seni

Niye dün gece

Rüyama girip de

Hatırlattın kendini.





33-A servisten G…Ö…

Prot. No. 962/4511





ÇIRPINIYOR GÖNÜL





Ağır ağır çıkacaksın Haşim Ahmet misali

Neme lâzım deme koynunda uyusun

Aşkın ızdırabı ile gitmiyor visali

Uyusun da büyüsün maaşallah,

Gelin olur inşallah.

Bayramları gelince

Çevirirler kuzu başlarını

Döndürüp de bakarsam yüzümü

Arap olayım.

Arap olup da kaderime yanayım

Yanarım ah kaderime, yanar yanarım;

Yanarak gece gündüz kara yazma bağlarım.

Sen o yana ben bu yana

Salına salına

Suya gider, akar suyu boyarım.

Renk renk olmuş gözlerin,

Gözlerinde gözlerin...

Benek benek olmuş,

Yarin cilveleri boynunda

Denk olmuş,

Oldu da bitti maaşallah,

Gelin olur inşallah..





13. servisten T…S…

Prot. No. 963/723





CEBİRSEL ŞİİR





A.U. ‘ya hürmetlerimle…





Üç noktadan

Bir düzlem geçer derler

İyi hoş amma

İks artı igrek

Eşittir bir olunca

Yoksul gecelerimde

Aklımdan neler gelir geçer

Bilir misin ağabeyciğim…

Bin dokuz yüz altmış üç

Eksi

Bin dokuz yüz elli dokuz

Yıllardan arta kalan

Müşvik bir ses

Aklaşan saçlarımız

Üzme kendini

Ve “O” kadını

Unut deyişin ağabeyciğim





14-B servisinden R…G…

Prot. No. 1963/3866





BİR HAZİN HİKÂYE





Genç ve yakışıklıydı delikanlı

Yaşamak arzusu, başarı hevesi

İçinde pırıl pırıl

İyi güzel ve mes’ut bir alemde

İsterdi her şey güzel olsun

Sular aksın şırıl şırıl.

Zekâsı fazla, kültürü genişti.

Medeni bir âlemde

İsterdi herkes, her şey iyi olsun

Dertli ruhlar huzur bulsun.

Severdi sevilirdi her zaman

Dertliye deva

Hastaya şifâ

Fakire para isterdi gönlü.

Ümitleri ruhunda parıldardı boyuna

Emindi imanı vardı,

Geleceğe güvenle bakardı,

Fakat neden bilinmez

Anlamadılar onu

Girdiği hayat girdabının eşiğinde

Şaşırıverdi,

Hayalleriyle, ümitleriyle baş başa

Aklını oynattı, yapayalnız kalıverdi.

Şimdi tek başına çaresiz

Karanlık bir alemde

Yine hayaller kurar

Bunlara ermek için

Hâlâ kafa yorar.

Ne denir, acımaktan başka

Elden ne gelir.

Çünkü Allah böyle istedi.

Böyle yazmıştı.

Kaderi herhalde

Her şeyin bir sonu vardır böyle.





36. servisten G…G…

Prot. No. 1960/5170





FİLOZOF ET





Doğdum büyüdüm okuma, başıma oldu dert;

Askerlik çağı, vazife hitam, emir, terhis et...

Dünya evi varmış, anladım o da dert...

Alnıma çizilmiş tımarhane elim âkibet cür'et





Sonu ne olur bilmem ne bir adalet?

Uyan kabrinden ey ünlü filozof Sokrat,

Yolunu öğret beni de filozof et..

Ya da Allah’ım yeter azat et...





14-B servisinden N…İ…K…

Prot. No. 46/1491





YOLCU VEYA TABURCU





- Hancı Şiirine Nazire -





(Bakırköy) den gidiyorum yolcuyum artık!..

Şu benim (pijamalar) ı dür yavaş yavaş!..

(Doktor Bey!) bitti bak benim de cezam!..

Taburcu (kağıdı) nı ver yavaş yavaş!..





İşte ben her taburculuktan böyleyim!..

Öteyi ne sen sor ne ben söyleyeyim!..

Kaldır artık (Tımarhane) yi neyleyim!..

Şoför otobüsü sür yavaş yavaş!..



Bende de çok resim var hem değil yırtık!..

İki aydır (oda) mın kapısı örtük!..

(R…G…) bir de sarhoş oldu mu artık!..

Bütün sırlarını der yavaş yavaş!..



İki ay ne çabuk geçti sanki daha dün!..

Etajerim bezle yine örtülsün!..

Odamdan da Bağlarbaşı görünsün!..

Bütün perdeleri ger yavaş yavaş!..



İşte ben her taburculukta böyleyim!..

Öteyi ne sen sor ne ben söyleyim!..

Kaldır artık (tımarhane) yi neyleyim!..

Şoför otobüsü sür yavaş yavaş!..





24-A servisinden R…G…Ö…

Prot. No. 963/323





Not: Günde (16) paket sigara içen hastanın şiirlerinden biri daha.





MANZUM DESTAN TİRYAKİLERİNE





Bir destan söylesem acep

Bütün sigara tiryakileri darılır mı

Doldursam ceplerine eğlencelikleri

Gözleri sigaradan ayrılır mı…

Tiryakiler tütünü ne çok severler..

Birini yakmadan ötekini everler.

Sigaraları tükenirse başlarını döverler.

O, da erkeğim diye övünür mü...

Hatta benim bile olsaydı.

Bir sigara yakardım...

Burnumdan çıkan dumana bakardım.

Kafam enerse kırk şeytanı yıkarım

Kırıldı arabam devrildi tekerim

Ah... Bu zalim sigaradan neler çekerim.





33-B servisinden D…K…

Prot. No. 959/1876





HASTANEMİZİN MEŞHURLARINI TANIYABİLECEK MİSİNİZ?





Ortadan biraz uzunca

Bir boy

Ne zayıf ne de şişman

Bir vücut

Kırk bir buçuktur yaşı

Sarı saçlarla

Örtülü başı

Ve yuvalarında

Durmadan oynayan gözler



O, daima hiddetlidir.

Kibrit çakılmış bir

Benzin fıçısı gibi

Hemen parlar

En güzel söze

Bile kızar



Babasından miras

Kalmıştı ormancılık

Şöyle der: Bu hastaneyi

İhya ettim

Tam yirmi bin

Ağaç diktim



O,hezarı fendir

Bilmediği yoktur

Her taşın altından çıkar

İddiası pek çoktur

Söz açılırsa

Boksör olur

Güreşçi olur

Büyükleri azleder

Her bahiste

İleri gider

Kalmaz geri

Amma bu sözlere

Kimse vermez değer.





35. servisten Ş…K…

Prot. No. 1959/1520





BEKÂRLIK





Sessiz bir bekâr odası

Sanki her şey geride kaldı

Ne bir günün var tadı.

Ne sevgilinin bir adı.



İnanamam aşka

Kadınların kalbi katı

Ne doğacak bir bebek

Ne de onun sevimli adı



Bu hayatın sonu var

Diyebilmek bir intizar

Deseler sana ümit var

İstemem, gençliğimi zaman aldı.





14-A servisinden R…T…B…

Prot. No. 1959/3440





MUHTAR DURSUN





«Dursun» demişler durmuş

Dururken muhtar olmuş

Okuyup yazması yok amma

Mühürü kuvvetli

Oğlu oldu geçende, o da;

«Yaşar» dedi adına

Yaşadı...

Dursun yaşasın

Oğlu da dursun Dursun da dursun

Neme lâzım

İsterlerse kazık kaksın!





35. servisten N…C…

Prot No. 1960/784





MEHTAP





Dallar suya eğmiş başlarını,

Dünden kalan sükût dolaşıyor...

Yeni bir mevsimin başlarını,

Söylüyor yapraklar… Renk taşıyor…



Yeni yeni izler okunuyor,

Çimenler üstünde… Serzenişler…

Mehtap ışığı dokuyor,

Ben ben işlenişler, bezenişler…



Gün altında sanki kuğu,

Sudan çıkar altın buğu...

Her taraf bir bir yaldızlı,

Ne kadar da semâ yıldızlı!..





36. servisten S…Ü…

Prot. No. 960/3936





HASTANEMİZİN MEŞHURLARINI TANIYABİLECEK MİSİNİZ?





Orta boylu ne zayıf

Hattâ ne de şişman

Kırk yaşından

Aşağı görünür şairimiz

Esmerce bir yüz üzerinde

Zeki bakışlı gözler

Dilinden hiç eksilmez

Şairane sözler

Der: «Yeni bir şiir yazacağım»

«Bunu herkese okuyacağım»

Elinde gazeteler mecmualar

Her servise dalar, çıkar

Durmadan yolları arşınlar

Hiç durmadan mekik dokur.

Genç kızlara, kadınlara

Şiir okur

Belki ilhamı

Onlardan alıyor.

Baygın bakışlı

Elâ gözlere

Karakaş kara gözlere

Daldıkça dalıyor.

Sonra da durmadan

Şiir yazıyor

Hakikattir çalışan

Daima kazanır

Şairimiz bir gün gelir

Belki de alkışlanır.





MİZAHÎ ŞİİR





“GÖNÜLSP0R” isimli kadın futbol kulübüne hiçbir erkek kabul edilemez. Aşağıdaki methiye sayesinde yalnız Hacı Cemil bey kabul edilmiştir.





METHİYE





Kadın futbolcularım milyonlarca merhaba

Bu şiirimden memnun olur musunuz acaba?

Kim derdi ki kadınlar da futbolcu olacak

Çevik bir ceylân gibi sahalarda koşacak

Dalgalanırken başlarında rengârenk saçlar

Topa tekme atacak o nazlı güzel bacaklar

Göğüslerindeki toplar da oynayacak titreyecek





Erkekler bu manzaraya yutkunup imrenecek

Şahane enfes şutlar takılacak ağlarda

Bu vuruşlar aksiseda yapacaktır dağlarda

Kadınlar futbolda da korku dehşet saçacak

Erkekler mağlûp ve münhezim kaçacak

Çalım mı? Kadınların bu ezelî bir hüneri

Şimdi de futbol sahası oldu bu işin yeri

Kadın isterse her şey, her şey de yapar

Sırtını işvesine cazibesine dayar

Baygın mânalı bir bakışla erkeği yere serer

İşte böylelikle muradına erer.

Esikiden kadınlar sokak yüzü bile görmezdi.

Hiçbir marifet hiç bir hüner gösteremezdi.

Amma şimdi tamamiyle değişti bu gidiş

Erkeklere kalmadı hiçbir sahada iş

Bakın şu fiyakalı kadın doktora, mimara

Bunlar hakikattir: Sorarım yârı ağyara

İşte kadın sazende işte kadın okuyucu

İşte kadın artist hatta kadın futbolcu

Bayanlar bugün hepinize pek mutlu olsun

Bana kalırsa oyuncuları biraz butlu olsun



Koşarken erkek gözleri hep o noktaya takılır

Fırsattan istifade pek de enfes goller atılır.

Erkek futbolcu güvenme sen pek kendine



Biz daima mağlûp oluruz kadınların fendine..





35. servisten Ş…K…





AŞKIMI DÜŞÜRMÜŞÜM





Şarkı söyledim hece hece,

Fazla içtim de dün gece.

Caka yaparken sokaklara

Aşkımı düşürmüşüm.

Sabahleyin adım adım.

Yolları hep aradım

Kahrolası çöpçüler

Aşkımı süpürmüşler

Fakat ne zararı var

Bir kopyası o kızda var.

Hakkımı da ararım yine

Gider belediye reisine

Derim senin işgüzar çöpçüler

Aşkımı süpürmüşler.





33-B servisinden N...C...





ZİYARET





Gönül neş’eli bugün

Bade köşeli bugün

Hastaneye düşeli

Gönlüm neş’eli bugün



Cumartesi günüdür

Ziyaretin günüdür

Hiç sormayın arkadaş

Bugün bayram günüdür



Sorma al iç arkadaş

Sigaramız bol bugün

Sizin gibi ahbaplar

Soran gelen bol bugün





34. servisten Y…O…





HOŞ GELDİN





Hoş geldin akıllı kardaş

Bizler ise «Deli» kardaş

Hepimiz birbirimizle arkadaş

Sözlerle de olalım yoldaş.

Deliliktir içimizdeki maraz

Fakat değiliz kimseye garaz

Hepimiz olduk arkadaş

Sizinle de olalım arkadaş





34. servisten Y...O...





BAYRAK





Kefenim olsun eski bir bayrak

Her tarafı kırmızı ortası ak.





Mezarımın üzerine koymayın taş

Üzerimden uçan kuşlar söylesin askeri marş





Cesedimi koyun ayak altı bir yere

Üzerimden geçsin top, tank, piyade

Türkün orduları olsun yıldızlardan ziyade

Hey Türk yüksel… yüksel...

Tanrı uzattı sana el.





13. servisten A…D…





TABURCU





Üsküdar gözümde tütüyor burcu burcu

Artık beni taburcu edin taburcu

Elimde Hürriyet gazetesi yıldızıma bakıyorum.

Burcum da, yay burcu





Üsküdar’daki odamda hayalimin bir ucu

Aklımda tek bir kelime taburcu

Elinde Hürriyet gazetesi

Yıldızıma bakıyorum burcum da yay burcu

İstiyorum ki bütün yıldızlar desinler taburcu



Beti şimdi bir acayip alemde yolcu

Bir otobüs seferinde düşüncelerimin ucu

Türkçe ’de en sevdiğim kelime taburcu.





R…G…





GÖRÜŞLER





Kimisi milyoner kimisi kral daha neler.

İhtiyarlar büyükler bebekler

Bağıranlar, şarkı söyleyenler

Kimisi akıl kimisi ise çıkmayı bekler.





Sakın üzülmeyeceksin haline şükredeceksin

Yolunu şaşırmayıp doğru yoldan gideceksin

Fazla coşarsan eminim buraya geleceksin

İnan ki kahredip kendi kendini yiyeceksin

Pişman olup neden buraya geldim diyeceksin.





36. servisten S... S...





DİYOJENİN FENERİ





Adamlar arasında adamın biri

Güpe gündüz adamlar arasında elinde fener

Bir şeyler arıyormuş.

Adamlar arasında adamlardan bir diğeri

Adı İskender

Merakla dönmüş

Ne aradığını sormuş

Adam adamları göstermiş

- Adam arıyorum demiş.

Tabii adam haklı

Adam adama meraklı.





13. servisten M...K…





BİZ





Hava dalgalandı fırtına onda

Gemiyi bir limana demir atamaz olduk

Dalgalı dağlan aşamaz olduk.

Bu yılda parlak yazamaz olduk

Kaba dalgalarla denize kaldık

Büyük denizleri aşamaz olduk

Eşsiz bir varlığa hayale daldık

İşimiz yoktur aydınlığa kaldık

Bu yurdun içine neşeli kaldık.





40. servisten K…A…





DOKTOR BEY





Doktor bey bana bak bana

Aklını fikrini topla başına

Hakkımda her zaman kötü davranma

Aklımın duvarı ister badana.





40. servisten R…G…Ö…





TESELLİ İSTERKEN





Teselli isterken bu hazin sesten,

Neler dinlersin yorgun nefesten,

Bülbül de bıkmıştır altın kafesten,

Soralım Şirin'i Ferhad'a yolcu,





Sabah mı, öğle mi, akşam mı bilmem?

Bu aşk alemi hayâl mi bilmem?

Mendilin gelmezse gözümü silmem,

Sonra gözyaşını sel olur yolcu,





Kafam mı, çilem mi, yoksa kaderim,

Şansım olmazsa aklı nideyim,

Avcı değilim ki gideyim

Çünkü talihim dargındır yolcu.





Felek elinden ben de dertliyim,

Bir gün gülmedim, kara bahtlıyım,

Aşkın elinden hep kementliyim,

Dertliyim, derdimi gel deşme yolcu.





36. servisten R…A…





FANTAZİ GÖNÜLSPORLULARIN NÜMAYİŞLERİNİ SUNUYORUZ

FENERBAHÇELİ ‘LERE





Oy Fenerli gözünü aç geçti fener devri

Gönülsporlular dünyaya nam verdi

Biz elektrik gibi yanar, hem de yakarız

Usta futbolcuları bakışından çakarız.

Hey, bize derler kadın futbolcu, Gönülsporlu

Futbolda hem ustayız hem der zorlu



Naci-Şeref-Basri hani neredeler?

Belki de şimdi Kurbağalıdere’deler.

Biz ne kurbağayız ne de derede balık

Erkek futbolcular da alık mı alık

Eğer devam ederseniz bu cakalı gidişte

Sonra mumunuzu söndürürüz bir üfleyişte.





BEŞİKTAŞLI ‘LARA





İşte geldik kara kartal Beşiktaş

Ne olduğumuzu anlarsın yavaş yavaş

Şükrü ile Şeref’in geçti modası

Haddinizi bildirmek içinin geldi sırası.

Bizden öğren sen vole ile korneri

Gönülsporluların vardır bin bir hüneri.

Mânalı bir bakışla sizi yere sereriz

On birimiz topla kalenize gireriz…





GALATASARAYLI ‘LARA





Galatasaraylı işte geldik karşınıza

Bilir misiniz neler gelerek başınıza?

Gündüz'ün artık kesmiyor kılıcı

Bilmeyiz o da kulüpte acap neci?

Niye yenemediniz acaba Milan'ı,

Suya mı düştü Coşkun Özar’ının plânı

Boyunuzu görelim meydan açık

Erkeklerden futbolcu olur mu hey kaçık.





VEFALI ‘LARA





Sizin gibi değiliz amma bozacı

Sonra dersiniz olur ha pek de acı

Futbol yürümez boza ile şıra ile

Gonülsporlular geldiler artık dile

Ey vefalı milli ligden mahalli lige buyur

Bizden sana öğüt doğru otur

Sonra bozalar boğazında kalır boğulursun

Bize fiyaka yapma pişman olursun.





DİĞER DÖVİZLER





1) Kadın her sahada erkeği geçmiştir.

2) Çalım kadınlara has bir meziyettir.

3) Boza içip sahaya çıkmayız.

4) Baygın bakışlarımızdan sakının.





35. servisten Ş…K…





TIMARHANE DELİSİ





Ben de düştüm feleğin bir gün garip fendine,

Polis jiple getirdi tımarhane bendine..

Burası başka âlem, ey kafa gel kendine,

Şimdi senin de ismin tımarhane delisi...





İstersen ol yüzbaşı, hâkim veya avukat,

Ayol sana kim dedi büyüklere bir taş at.,

Karınla kavga yapıp tatlı aşa zehir kat,

Elbet şimdi olursun tımarhane delisi.



Çilesiz insan olmaz, sen de doldur çileni,

Sinirlenme, üzülme, sakın bozma freni..

Aç gözünü karışmam kaçırırsın treni,

Sonra toptan olursun tımarhane delisi.



Belki sana meskendi bir zamanlar Beyoğlu,

İstersen ol akıllı, hor görür ya eloğlu..

Farzet her gün geliyor ziyarete Köroğlu,

Yine eller diyor ya tımarhane delisi…



Belki sevda yüzünden, kavgalardan kaçırdın,

Belki polis jandarma dayağından şaşırdın..

Kim bilir hangi kaza, hangi işten kaçırdın,

Elbette bir sebep var tımarhane delisi..



Belki de aldatıldın, belki evham kurarsın,

Belki sebepsiz yere başkasını vurarsın..

Belki de iftira uğruna can koyarsın,

Ondan sonra olursun tımarhane delisi.



Farzet canın sıkıldı gidip içmek mi lâzım

Sarhoş olup etrafı yakıp yıkmak mı lâzım

Elbet kanun yakalar istersen ol mülâzım

İdrake aciz olma tımarhane delisi.



Zira hayat böyledir, kalender ol, aldırma

Farzet işin bozulmuş, gidip ele saldırma.

Elin kazanındaki aşa kepçe daldırma

Fazla koşma düşersin tımarhane delisi.



Bu içtimai yara insanlığı ürkütür

Hem öyle bir yara ki vicdanları çürütür.

Hatta psikologlar boşa kalem yürütür,

Ey tıp seni bekliyor tımarhane delisi.



Söyle ey tıp, delilik neden, niçin çoğalır?

Hâdiseler mi sebep, neden kafa bulanır.

Müsebbibler kim acep, niçin normal azalır?

Sonra çoklar oluyor tımarhane delisi.



Şu halde dinle ey tıp, gerçi ümit sendedir,

Fakat unutmayın ki püf noktası bendedir.

Bu insanlık dâvası, anahtarı kimdedir?

Neden milyonlar olsun tımarhane delisi?



Tedavi yalnız şok mu, yoksa yemek mi hayır

Neden delilik artsın gel de bu farkı ayır

Zira ki felsefede kalmamıştır bir hayır

Sakız siz de olmayın tımarhane delisi.





36. servisten M…Ö… (4.11.1964)





YOKLUK





Kutudaki kibrit bir,

Yak kırk paralık gelir.

Sigarayı arama;

Ne var, ne kimse verir.





Ayın on üçü Pazar

Herkesi biri arar

Kurban bayramı olsa

Ne gelen ne gören var.





Yokluk kavradı bizi

Bağladı elimizi

Soldurdu bin bir elem

Gülden cemalimizi





Derman ne hoş arkadaş

Düşünceden bıktı baş

Göl olur gemilere

Gözlerimden akan yaş.



Yeter bunca ızdırap

Gönül hicrandan harap

Kâfi ağladıklarım

Sen güldür beni Yârab.





24-B servisinden M…Ö…





KARANLIK GECELER





Gözlerimde hicran başucumda mum

Can evimde bir dost gibi karanlık

Âsabım perişan ve ruhum mağmum,

Yolcuyum bir meçhul diyara artık.





Arkamda kesildi her ses ve nefes,

Talihim cismime dedirtmede pes...

Dertliyim, derdimi anlamaz herkes,

Sırrını söylemez her ruha ruhum.





24-A servisinden R…G…Ö…

Prot. No. 963/323





AKŞAM KARANLIĞI





Karanlık çökerek ruhuma dolup

Şekiller silindi artık ağır, ağır

Karardı her cisim bir bir yok olup

Çöreklendi içime gene bir kahır





Yıldızlar pul pul ufka dizildi

Enginler şimdi siyah bir şerit

Semaya karadan bir hat çizildi

Hiç bir iz kalmadı sabaha ait..





13. servisten T…S…

Prot. No. 963/723





DELİLER CÜMBÜŞÜ





Tımarhane bir âlem bir deliler cümbüşü

Bağlaması sazı var hem darbukası cümbüşü

Taburcu olana kadar orada yaşa her düşü

Tımarhane bir âlem bir deliler cümbüşü...





Bakırköy'ün en başta meşhur top sahası var

Servislerde hastalara bazen sineması var

Hastaları bazen de kızar bozuk çalarlar!..

Tımarhane bir âlem bir deliler cümbüşü!..





Kiminin adı deli fakat aslında Veli!..

Kimisi raydan çıkmış oynatmış terelelli!..

Enteresan bir mevzû Bakırköy'ün her yeri

Tımarhane bir âlem bir deliler cümbüşü!..





24-A servisinden R…G…Ö…

Prot. No. 963/323





HAKLISIN





Sıkılıyorum, dedim.

Dedi düşünüp — Haklısın

Hastayım dedim ona.

Yine dedi — Haklısın

Bıktım canımdan dedim.

Haklısın dedi bana..

Dedim deme haklısın,

Bir şeyler söyle bana.

Dedi söyleyecek başka

Bir şey bulamıyorum.

Çünkü sen dünyalar

Kadar deryalar kadar

Haklısın..





33-A servisinden A…D…

Prot. No. 1950/4048





YALNIZLIK





Örtün üstüne örtün, Ilgaz'ın karlarını

Geçti gençlik benden de, seyretmeden yarını

Böyle demişti hocam; eller alır varını

Bahar gibi bir ömrün, yeşil yapraklarını





35. servisten T…D

Prot.No.1963/3041





DERTLERİM





Hava karardı yine

Vakit akşamı buldu

Düşünce çıktı bine,

Gülden cemalim soldu.





Kış günleri çok kısa,

Çabuk oluyor akşam,

İçim çok sıkılmasa

Bunları karalamam.



Geçmiyor başka türlü,

Vakit kapalı yerde.

Özlemesem bülbülü

Düşmezdim bin bir derde.





24-A servisinden M…Ö…

Prot. No. 1961/836





AYSEL ‘İME





Hakikat bir dere

Aşk da bir sudur,

Aklımı iki yıldır

Aysel'e vurgundur.





Seni seven Nejat

Dertli bir kuldur

Anlamadın mı, bu kalp sana vurgundur

Cananımın saçlarını koynumda kuruttum.

Ne çabuk unutun

Seni deli gibi sevdiğimi.





36. servisten N…A…

Prot. No. 1957/3710





EBEDİ YALNIZLIK





Görüyorum rüzgârda uçuşan

Saçlarda aşk var.

Görüyorum aşk

Bir damla yaş olup,

Kırpışan nazlı kirpiklerin

Gururuna aldırmadan,

Göz pınarından çıkıyor,

Sekerek iniyor yanaklarından.





Biliyorum o bir damla yaş

Paha biçilmez bir incidir.

Biliyorum onun içinde,

Ebedî bir ask var.

Ben onun yanında

O benim aklımda

Sadık vücudu ile

Saf aşkı ile karşımda

Beni bu ebedî yalnızlık,

Anlıyorum bırakmayacak



Önünde boş beşik

İçinde hayal var

Bana bakıyor sanki

Doğmamış yavrucak

Gözlerinden iniyor

Hep o inci yaşlar

Sanki soruyor bana

Ne zaman olurum sana

Gelincik.



Ben onun baş ucunda

Bakışları içimde

Unutur yalnızlığımı

Doldur diyor beşiğimi

Mes’ut olursun aş diyor

Dünya evi eşiğini



Heyhat Gönlümün

Batağında çırpınan

Bırakmıyor batmayan

O ebedî yalnızlık beni



Sen bu karanlık âlemde

Taht mı arıyorsun gönlümde

Ey güzel meçhul anne

Aşk varsa senin için içimde

Seni seviyorsam bundan sana ne

Biliyorum hem bana

Hem sana yazık

Affetme beni



Biliyorum içim ezik

Bırakmıyor işte beni

O ebedî yalnızlık





14-A servisinden R…T…B…

Prot. No. 1959/3440





GENÇ GÖNÜLLERE





Söylemek isterim ki birçok gönüllere

Aşk içilen bir şarap gibidir, asla inanmayınız

O kadınlar ki; benzerler mor dikenli güllere

Renklerine kanıp da mest… olup yanmayınız.





Neyinize yetmiyor şu Mor renkli akşamlar

Bir kızın gözlerinden daha gölgeli çamlar

Kalırsa gönlünüzde şimdiden, paslı gamlar

Size yansın rüzgârlar, ağlasın çağlayanlar.





Aşk bir tufan olup da beni alsa engine

Gene gönlüm barışmaz gözlerinin rengine

Gönlüm kapılmaz bir daha onun pis nefesine

Ben artık aşıkım güzel bülbül sesine...





40. servisten A…K…

Prot. No. 958/501





ISLÂH - HANE





Şimdi döndük artık eski zamane

Ben deliymişim ondan sana ne

Sen çok akıllıymışın sanki bana ne

Kimi garip kim dertlidir yatanların.





Kimi deli, öbürü veli, kimi... serseri

Delilik kitabının yoktur zaten rehberi

Kimi ağlar, öbürü güler, kimi de oynar

Anlaşılan hiçbirine olmamış talihleri yâr.





Hayat bazen tatlıdır bazen de acı

Tımarhane dinlemiyor ne hoca ne de hacı

Buraya düşenin başına geçiyor doğruluk tacı

Ne polis tanır ne de jandarma, bu dünya yalandır.

Boş ver aldırma.





36. servisten H…İ…T…

Prot. No. 1963/84





HASTA





Dışarda herkes içerken!...

Çay, süt!..

Ve yerken

Muhallebi. Tavuk göğsü, pasta!..

Burada adın (HASTA)!..

Çorba TASTA!..





Bence hastaların çoğu (USTA!..)

Aşağı HASTA!... Yukarı HASTA!..

Tımarhane bahçesi dolu HASTA!..

Gel HASTA!.. Git HASTA!..

(Taburcu!..) ol hastaneyi ASTA!..

Türkçe ‘de en sevmediğim kelime (HASTA!..)





24-A servisinden R…G…Ö…

Prot. No. 1963/323





RÜZGÂR





Üstünlük için çırpınıyor Rüzgâr..

Köpürüp patlıyor dalgalar...

«Suyun şamar sesidir» diyor

Sahildeki yıpranmış kayalar

Direklerdeki gacırtılar

Sanki konuşuyor palangalar

Güverte altında köpürterek

Çamaşır yıkıyor hırçın kadınlar.

«İçindeyiz acı bizlere» diyor

Bütün çeşitli balıklar.

Ama hep bunlardan

Gururlanıyor «Sebebiyim»

Diyerek rüzgâr.





14-A servisinden R…T…B…

Prot.No. 1959/4035





DİLEK





Doktor boy amca

Doktor bey amca

Benim bir ricam var sana

Babamı gönder sen bana

Dua ederim ben sana

Her zaman evlâtlarınla

Allah ömür versin sana

Beni yetim bırakma

El ellerine bırakıp

El gözü gözetletme

Bana sevgili babamı gönderirsen

Her zaman duacıyım ben sana





10. servisten M…T…

Prot. No. 1963/1460





HAYATA NAZAR





Herkes için yaşamak bir olmaz hey arkadaş

Hayata bir nazar yap bakın, saadet İçinde kim var?

Kiminin yüzü güler kiminde vardır neş'e

Halbuki kalplerinde gizli bir yara yaşar.





Ben küçücük yavruyum annemin kucağında

Yarın bulunacağım bir mesleğin dalında

Ümitli yaşıyorum ey candan aziz kardeş

Olmazsa öleceğim meslek uğrunda kardeş.





Mesleğimi sorarsan bir lise öğretmeni

Öğretirim onlara matematik dersini

Ümitlerim hep olsun, kalbin sevinçle dolsun

Bu günden çalışayım, geleceğim iyi olsun.





22-B servisinden B...O...

Prot. No. 1961/3342





O MEÇHUL KÖPRÜ





Bir destan aldım ulu merkezden,

Bahseder durur, meçhul eserden

Bir köprü varmış, sorsam Sezerden

Acep nerde o meçhul köprü?..





Neleri kasteder neden dem vurur,

Birçok şeylerden bahseder durur,

Belki de muhayyel bir köprü kurar,

Acep gönülde mi o meçhul köprü?..





Destan çok muğlâk anlayamadım,

Bir mendil bulup sallayamadım,

Sözde avcıyım avlayamadım,

Mehtaba bekçi mi o meçhul köprü?..





Acaba o köprü hayal mi beylik,

Altından su geçer, etraf yeşillik,

Koca bir tabiat, uçarken keklik,

Uçsuz, bucaksız o meçhul köprü?..





Baharda âşıklar toplanır orda,

Kimisi evine, kimisi surda,

Kimi de Niğde'de, kimisi Bor'da

Kimlere uğraktır o meçhul köprü?..





Yalnız köylü mü, hep oradan geçer,

Kimlerin kalbini sevdalar biçer...

Buluşup ayrılan da hep oradan geçer,

Turan elinde mi o meçhul köprü?..





36. servisten R...A…

Prot. No. 1949/4071





İnsan muhayyilesinde…





FEZA





Aysız bir gece

Gökyüzü ufuklara kadar

Yıldızlarla donanmış

Parıl panl parlıyor.

Kâinat dediğimiz bu sonsuz Alem

Sanki bir şenlik yapıyor.

Dünyaya her gözünü açan insan

Bu âlemi görüyor.

Dünyaya her veda eden insan da

Bu âlemden ayrılıp gidiyor.

Fakat bu âlem

Hep yerinde duruyor.

Yok mu bu âlemin bir hududu?

Yok mu bu âlemin doğduğu bir zaman?

Yok mu bu âlemin söneceği bir zaman?

Bunu kim biliyor?..





14-A servisinden Y…T…

Prot. No. 1963/3251





ŞİZOFRENİ





Kar sulu sepken yağarken

Donmuş gibisin ey gönül

Ömrünün sonuna giderken

Sen durdurmuşsun treni



Aşk yolunda herkesin

Patlamış iken freni

Sen korkuyorsun binerken

Keder dolu sanki aşk treni



Aşkı tanımıyorsan

Muhakkak birini an

Ey gönül bunu yapamazsan

Senin kafan şizofreni.





14-B servisinden R…T…B…





KADERİN GÜCÜ





Didindim çalıştım pişirdim aşı

Yalnız bıraktım beş yavru kuşu

Sahipsizlerin ters gitti işi

Yavruların bahtına nice ağlarım





Sizler de henüz süt emensiniz

Şafaktan uyanıp babam dersiniz

Yatakta uyurken yoksul geceniz

Yavrular diye bağrım dağlarım





Babayı ister sesten yanılmaz

Çocuk anne babasız kalmaz

Nimeti bulursa fikri yorulmaz

Yavruya sarf ettim gençlik çağlarını





Babalan gelince gaflette biter

Komşuyu hısımı hemen terk eder

Babanın geldiği onlara yeter

Yavrum diye karaları bağlarım





İnsan yavrusunu pula veremez

Feleğin kahrına karşı gelemez

Giden gitti geri dönemez

Kaderin gücünü tedbir yenemez





Sen de üzülme ey M...C...

Allah’ın kuluydu hep evliyalar

Ademler Fatihler çok Süleymanlar

Yavrulara sonsuz sevgi yollarım.





36. servisten M…C…





ŞİİRCİK





Ah şu duvarlara bak ne güzel resimler var

Onlara baktıkça kabaran bir hevesim var.

Ne olur verin şu kalemi adı ve pis elime

Reddetmeyin sokmayın beni derin elem'e

Vinci, Rafael gibi muhayyile eseri

Onlara baktıkça oluyorum esiri

Sayenizde ben de resim yapmaya çalışsam

Sayenizde ben de kabiliyet olup çıksam.





13. servisten S…D…





NE ÇIKAR SANKİ





Güzelsin, sevmişim, ne çıkar sanki,

Bir gül olsan dahi koklayamam ki,

Kalbimi sana veremem, çünkü;

Belki çapkınsın, yıkar kaçarsın.





Endamın, bakışın sanki bir bahar

Kim seni sevmez ki ey gonca gülzar,

Kalbim üzgündür, incitme solar,

Bahtımın baharı neden kaçarsın?





Aşkınla gözyaşım sel olup aksa,

Gözlerim yollarda takılıp kalsa.

Aşkınız ömrüme bir kanca taksa.

Kancayı almadan neden kaçarsın?





36. servisten R...A...





HASTANEMİZ





Çok efsanevî bir müessesedir bu hastane,

İçeriye girip gezmeyen görmeyen bilmez, ne çare.

Dert vermesin ulu (TANRI) kimselere

Bu hastalık ne zenginlere acır ve fakirlere.

Bendeniz on bir senede altıncı seferdir geliyorum buraya.



Tedavi olup çıkıyorum her defasında dışarıya.

Hem istirahat hem tedavi evidir burası,

Gayet güzel ve pek havadardır burası.

Hem de çok nazik kimselerdir hekimleri,

Zirveye ulaşmış artık bilgileri..

İyi muamele ile tedavi ederler hastaları,

Yoktur kendilerinden müşteki olanları.

Riyakârca değildir bu yazdıklarım,

Hakikati ifade etmektir maksadım.





37-B servisten A…D…





BAKIRKÖY





İnsanlığı, şefkati, ilmi burada duymuşum.

Kütün bir hayat boyu meğer ben uyumuşum.

Eski köhne tedavi atılmıştır geriye,

Modern, ilmi tedavi, hedef hep ileriye...





Burda hasta misafir, deli yok artık burda...

Bundan ayrı anlayış mazide kaldı, hurda.

Burası mütemadi dönen koskocaman çark.

Ağaçlarının altı sanki bizim Hyde Park...





Bol gıda, müzik, spor tatil nağmeler gür,

Hareketler tam serbest, ruhlar yükseklerde hür.

Kızılay, Mavi Melek, çiçekle dolu bir köy,

Yıkılan dünyalara kalpten destek Bakırköy...





Bakırköy sosyal yardım, akılcıyı andırır.

Şifa verir hastayı millete kazandırır..

Doktoru, hemşiresi, insanlık yarışında.

Yere inmiş melekler koşar her karışında..





Bunda sevgi, saygı, burada şefkat vardır.

Burda herkes çocuk, herkes dünya kadardı...

Bunla her bir hasta bir şaheser emektir.

Medeniyet, insana yardım etmek demektir..





13. servisten M...K…





BAHÇEMDEKİ AĞAÇLAR





Ağaçlar en büyük

Dostlarımdır benim

Onlara güvenirim

Bana en yakın

İnsanlardan fazla

Onları seyrederim



İnsanların çoğu

İki yüzlüdür

Bir gün gelir belki döner

Bana uzanan

Dost eller

Belki de düşman olur



Ağuşunda serinlediğim

Sevgi ile

Seyrettiğim deniz

Bir gün gelir köpürür coşar

Belki de beni boğar

Ona da güvenemem



Serin serin tatlı tatlı

Esen rüzgâr

Bir gün gelir

Fırtına kasırga tayfun olur

Yıkar hatta öldürür

Ona da güvenemem



İlkbaharın ağaçlar

Yeşil renkli yapraklar

Beyaz mor çiçeklerle

Süslüdür

Yorgun başımı

Onun gölgesinde

Dinlerim

Onun üzerime

Sarkan dallarına

Bakar ve işte derim

Bana uzanan dost eller



Sonbahar yaprakları

Dökülür toprağa

Sararmış boynu bükük

Kış kar fırtına soğuk

Ağaçlarım çırılçıplak

Üzerinde ne bir çiçek var

Fakat o yine dimdik

Ve mağrur

Sanki bana söyle diyor

Korkma yine yeşereceğim

Gölgemde dinleneceksin

Sana dost elimi uzatacağım

En büyük dostlarım

Ağaçlardır benim

İnsanlara denize rüzgâra

Güvenemem

Belki bir gün gelir

Döner boğar öldürür

Fakat en güvendiğim

Dostlar ağaçlardır

Benim.





35. servisten Ş…B…





FANTEZİ





«GÖNÜLSPOR» isimli kadın futbol kulübü kurulunca dört büyük kulüp Fenerbahçe – Beşiktaş – Vefa – Galatasaray oyuncuları formaları sırtlarında, ellerinde dövizlerle «GÖNÜLSPOR» futbol kulübü binası önünde yarı şaka yarı ciddi şarkılarla nümayiş yapmışlardır.





FENERBAHÇELİLER





Kadınlar bir kulüp açtı da bu da bir fiyaka mı

Acep sahi mi dersin yoksa bu bir şaka mı

Verelim bir pas bizim meşhur Lefter’e

Hemen kaydediversin bir gol deftere.

Bilir misiniz nedir o bizim santrfor Can

Sizi şaşkın tavuğa dönderecektir her an.

Mikro Mustafa boyu posu pek kısacık

Bizim ele avuca sığmaz sağaçık

Ağları bir şut ile ederse parça parça

Sonra anlarsınız nedir Fenerbahçe

Kaptanımız santrhaf Naci

Onun da pasları yerinde şutları pek acı.





BEŞİKTAŞLILAR





İyi bil bize derler Karakartal Beşiktaş

Gönülsporlular biraz yavaş gelin yavaş

Hey bize yan bakma Gönülsporlu

Bizden öğren nasıl oynanır sen futbolu

Bizden öğren şut orta nasıl atılır

Top ağlara bir vole ile nasıl takılır.

Volenin üstadı Şeref’tir soliç

Şükrü’nün korner golleri unutulur mu hiç?





GALATASARAYLILAR





En güzel forma bizim sarı-kırmızı

Kalplerimizde var büyük bir sızı

Gonülsporlular bize meydan okuyorlar

Vallahi bizleri de günaha sokuyorlar

Bıktıracağız onları voleden, şuttan, golden

Hem sağdan atacağız hem de soldan

Boyunuzu görelim işte meydan açık

Kadınlardan futbolcu olur mu behey kaçık!





VEFALILAR





Biz bozayı, şırayı çekip yola çıktık

Gonülsporluların palavrasından bıktık

Vefanın meşhurdur bozası, şırası

Gonülsporluların da geldi işte sırası

Sahaya boza şıra, çeker çıkarız

Karşımıza kim çıksa hemen yıkarız

En fiyakalı forma yeşil-beyaz

Gönülsporlu bu sözleri deftere yaz.

Futbol erkek işidir — Bizler Bekirlerin

Zekilerin çocuğuyuz — Biz şampiyon kulübüz

Futbol bulaşık yıkamaya benzemez

Sutlarımıza dayanamazsınız.





35. servisten Ş...K...





BİR HALK TÜRKÜSÜNE NAZİRE





- Kahveci oldum: Çayın cibresi ile çay sattın dediler, pılımı pırtımı haciz ettiler.

- Şoför oldum: Karınca ezmemek için caddelerde yalpa yaptırdım otoya. Sarhoş diye ehliyetimi aldılar.

- Ressam oldum: Tablo yaptım resimlerime bakıp güldüler.

- Çorapçı oldum: Sen ayağımıza değil başımıza çorap örersin dediler.

- Artist oldum: Sen çok meşhur bir jönsün perdeye sığmazsın dediler.

- Yarışçı oldum: Hiç tavuk kovalamasını bilmiyorsun diye müsabakaya almadılar.

- Tayyareci oldum: Evvela yerde yürümesini öğren diye beni bebek askısına taktılar.

- Sobacı oldum: Senin gibi boruları biz takmıyoruz dediler. Siz söyleyin boru mu bu?

- Kaptan oldum: Sen lenger takip denizin dibini su üstüne çektin ada yaptın, dediler.

- Hastanede hastabakıcı oldum: Yan gelip yatmasını bilmiyorsun, sen hastasın dediler.

- Doktor oldum: Çelikten kalp ve sinirlerin varsa sana servis şefliği verelim, dediler.

- Akıl hastası oldum: «Normalsin». Taburcu oldun, delirdin dediler.

- Nihayet bütün dünya benimdir, diye dayattım. Tımarhaneye yattım.

- Keşifler yaptım – Resimler sattım.

Sayın okuyanlar şimdi oldu mu?

Taş gediğini buldu mu?





14-B servisinden R…T…B…





GÖNLÜM





Bunca yıldır ağladım gözlerimde dolu yaş

Bulamadım kendime hakiki bir arkadaş

Yok mu kardeş kafalı temiz kalpli bir yoldaş

Çektiğim çile, döktüğüm gözyaşları



Kimi sevdimse bana asıverdi yüzünü

Hep ızdırabı tattım hep tanıdım hüzünü

Karıştırdım kederle gecemi gündüzümü

Güldüklerimin bana çatılmasın kaşları.



Gönlüm elemle dolu içimde yok tek neş’e

Atar mıyım kendimi bir daha hiç ateşe

Nerden düştüm bu asab tamir edilen işe

Bana atıyorlar hep sapanlılar taşları





M…T…Ö…

26.12.1962 (Çarşamba)





ÇİÇEKLER VE SEN





Bir gün sent bahçende gördüm

Menekşelerin, leylâkların arasında

Bahçende papatya da gül de gördüm

Senden güzeli yoktu çiçeklerin arasında





Sende her çiçekten bir parça var.

Yüzün papatya yanakların gül

Dudaklarının renginde menekşe mi var?

Zambak mı senin kadar narin yoksa sümbül





Hayır bir parçası değil sende

Her çiçeğin bir bütünü var.

Hangi gül yanaklarının renginde

Dudaklarının renginde menekşe mi var?





M…T…Ö…

26.12.1964





ÖĞRETMEN BEDİA TUNCER’E İTHAF KENDİ KENDİME





Yan Ali yan yanmanın esas günü gelmekte

Sevgilimin iç yüzü acıyla bilinmekte

Say şu vefasızlığı gözyaşımı dökerek

Izdırap tohumunu o gönlüme ekerek.



Canım dedim ne oldu dudak kıvırdı birden

Nasıl da gitmektesin zaman denen nehirden

Bir bakış için neler fedaya hazır,

Duygudan uzak başı boş arzulara nazır.



Sen ömrünü yoluna diyet diyerek koydun,

Adem gibi duyarak Havva gözünü oydun

O hâlâ utanmadı harap ettiği bağdan

Zamane esir doldu zamane ağından.



Fakat his ölmez Ali hesabı aynen çıkar

Sevgiyi ezen dişi bir gün şaşkınca bakar

Sen vefanın kurbanı O nankörlüğünün özü

İnan ki nedametle bir gün kan taşır gözü.





16. servisten A…Ü…





TIMARHANE





Şöyle bir devran yapayım dedim

Tesadüf attı tımarhaneye

Bir demir kapı şişman kapıcı

Bırakmaz gideni çilehaneye





Gözettim etrafı kimler delidir.

Hangi sebeplerden neden delidir.

Her biri bir çeşit işten delidir.

Bağrında kimler var ah tımarhane.





Deliler halinden mahşer kopuyor.

Kimi kahkahalar atıp gülüyor

Kimi ağlıyor kimi fırlıyor

Ne kadar garip yersin ah tımarhane





Öyle bir çiftlik ki eşi bulunmaz

Çeşmeye gitsem suyu bulunmaz

Yeşil ağaçlarında meyva bulunmaz

Ne kadar garipsin ah tımarhane





Zengin servetinden mahrum olunca

Memur mevkiinden bezgin olunca

Kimi de evinden dargın olunca

Hep sende misafir ah tımarhane





Uzaktan gördüm bir yeşil türbe

İçine girdim vallahi tövbe

Sanki hicranla yoğrulmuş belde

Ne kadar garipsin ah tımarhane





Fazla konuşsam manyak diyorlar

Az konuşursam şizo diyorlar

Etrafa koşsam psiko diyorlar

Sen de şaşırdın ah tımarhane.





Tımarhane servisi

R…A… 25.4.1961





MAZİNİN SESİ





Eski hâtıralar benliğimi de sarmış,

Meğer bu dünyada unutmak varmış,

Şimdi bir hayâl oldu o eski mazim,

Artık geçen günlerim dertli ve hazin.





10. servisten H…C…G…

Prot. No. 959/3410





GÜLDÜR ALLAHIM





Artık sen ağlatma güldür Allah’ım.

Derdimi dertsize bildir Allah’ım.

Buraya düşmüştü güldür Allah’ım.

Ben yaralı bir kuşum,

Bana çok çektirme öldür Allah’ım.





40. servisten Ş…A…

Prot. No. 963/1360





ÖLDÜREN AŞK





Duyduğuma göre şairlik,

Sevmekle aşk ile olurmuş;

Binde bir seveyim dedim.

Kız ekâbirdenmiş.





Hayır aşka değil de ben,

Şairliğe özenmiştim;

Bütün benliğimi hislerimi de

Şairliğe vermiştim.





Ne yalan söyleyeyim, doğruca.

Aşk şairlikten daha baskınca;

Edebi aşk bir yandan;

Bir yandan da aşk başlayınca.





Ne kafa kaldı bende ne his,

Her halde aşka mağlûp oldu nefis;

Sevgimi dahi tarif edemedim ona,

Benim lisanımdan anlamıyor kız.





Dedim ya ekâbirdenmiş bayan.

Çok da hoş, selâmlar her tanıyan;

Şairlik de öldü kalp de perişan,

Gel sen ol da bu derde dayan.





24-A servisinden M…T…Ö…

Prot. No. 960/324





14-B servisinden H...G... tarafından yazılan bir şiir!

Bu şiirimi sana yazıyorum Üsküdarlım!





Köyümün kerpiç odasından

Günün en geç saatlerinde

Seni yaşıyorum,

Seni düşünüyorum yoksunluğunla

Şimdi sen Üsküdar İhsaniyesi’nde

Bana doğru uzatmışsın ellerini

Açmışın pencereleri karanlıklara

Bütün hâtıraların yarım

Bütün düşüncelerin yarım

Bana doğru uzatmışsın ellerini

Melûl-mahsun ağlayarak

Gün solar, gün geçer

Üsküdarlım.

Bilmem ellerinizde ne kalır

Yerden kalkan ağır, ağır fecirle

Uzaklaşan kervan yol alır.





ŞİZOFRENİ





Aşkımın şiddetinden koptu gönlün fireni!..

Doktor beni sanıyor şizofreni!.

Üsküdar taburculuk hasretiyle derinden

Kalbimi hoplatıyor Bakırköy'ün treni!..

Tâ uzaktan Marmara aşkla çekiyor beni

Hayretle karşılarım beni deli göreni

Taburcu olmak İçin kullanmalı dümeni

Aşkımın şiddetinden koptu gönlün freni

Doktor beni sanıyor hâlâ şizofreni.





24-A servisinden R…G…Ö…

Prot. No. 963/323





Not: Günde 16 paket sigara içen hastanın şiirlerinden biri daha. Bu hastanın sigara içişi kadar giyinişi de enteresandır.





ALKOLİĞİM





İçtim içtim

Oldum o biçim

Gecenin sanki

Meltemi dindi

Elimden yüzümden

Kanım çekildi

Kaldı sesleri

Şekiller hep silindi

Ayaklarımın altı

Ne kadar derindi

Önümden,

Siviller çekildi.

Karşıma,

İşte o anda

Nefesim kesildi

Sorun bana

Karanlık, aydınlık

Nerede ve ne idi?

Yürüdüm boşluklara

Saklandım boşluklara

Ölmek istermiş gibi

Atıldım otlaklara

Hayal kervanıma

İşte burada katıldım

Beni seven karım olsa

Aş diye önüme

Ekmek ve soğan koysa

Dese şükret dününe

O mel’un şişeyi alsa

Kafama şefkatle vursa

Dese içme, iyi olur

Paran yarına kalsa

Koy başını yastığa

Zannetme ki Kaya

Ben olmasam

Arsalarda yatarsın

Yıldızları saya saya

O anda uzaklardan

Köpekler uludu

Bu sesleri kulağım

Vicdanım bile duydu

Köpek mi vicdanımdan

Vicdan mı köpekleşti uludu

Bunlar birbirine karıştı

Bu ne iğrenç barıştı.

Zaten son paramı

Ben bu işe yatırdım.

Kendimi bilerek batırdım.

Böyle olmak için

Midemi bulandırdım.

Şimdi hayali karım da

Beni yalnız bıraktı

Onun bile azarı

Bana ne sıcaktı

Artık ben kendimi

Yalnız bileceğim

Alkoliğim ben

Buldukça içeceğim.





14-A servisinden R…T…B…

Prot.No. 959/4935





KAYBOLAN SAHİLLER





Granit kayalarla çevrilen,

Yakamozlarla ışıklanan,

Renk, renk ışıklarla dolan

Hasretindeyim kaybolan sahillerimin.

Yağarak yamaçlara iplik, iplik,

Akacağım daima kolsuz bir nehir gibi iklimlere.

Denizin bütün uğultusu şeytan minarelerinde,

Damlalarında ise kimsesizlik,

Hülyamın çizilen sahillerine ve tertemiz derinlere.





33-B servisinden B…Ç…

Prot.No. 963/1381





TIMARHANE VE BEN





Tuhaf bu aşinalık nedir tımarhaneye,

Taburcu olup olup dönüyorum geriye,

Her seferinde «Bu son» dedim arkadaşlara,

Yine döndüm bahçeye yemyeşil ağaçlara





Anlaşılan âşıkım yeşil güzelliklere

Ne kadar desem geldim bu defa da son kere,

Öyle sanıyorum ki bir özlem duyacağım,

Az zaman sonra tekrar burada olacağım.



Cemiyetten daha hoş ve iyi ki burası,

Silinmiyor ruhumdan yıllardır hâtırası,

Belki bir çöl olsaydı akıl hastanesi

Gidenlerin gelmezdi tekrar geri dönesi.





24-A servisinden M…T…Ö…

Prot. No. 1963/3176





AŞKIM





Elindeki sıcaklık bir an kalbimi yaktı

Ruhundaki ihtiras benliğimi kanattı

Doğuyordu içimde çok tatlı bir heyecan

O anda ve her zaman kalbimde sendin inan

Gözlerin bakıyordu ısrarla gözlerime

Arzuyla değiyordu dizlerin dizlerime

Ne yapsak da sevgilim dönebilsek maziye.





36. servisten İ…G…

Prot. No. 959/753





NE GEZERSİN A YOLCU





Ne gezersin a yolcu sanki bir dertli gibi,

Yüzünde bir elem var, ıstırap verir gibi,

Kalbin mahsun, göz yaşlı, tıpkı bir deli gibi,

Sana deli demem ben, belki bir dertli gibi.





Hasta değilsin evet, neden ruhun mustarip?

Söyle a yolcu söyle, sen de mi oldun garip?

Vicdanın mı titriyor, neden ruhun mustarip?

Söyle a yolcu, söyle sen de mi oldun garip?





Bak semadan geçiyor bulutlar üzgün üzgün,

Sanki onlar da dertli, rengi kararmış süzgün,

Bir ilâhi kuvvet mi onları yapmış düzgün?

Şimdi onlar da olmuş semalara bir yolcu.





Ya o gelen kız, neden rengi solmuş, sararmış,

Sanki hüzün deryası, çünkü saçlar ağarmış,

O saçları okşayan nazik eller kararmış,

Bir de sen sor ona ki, sebep nedir a yolcu?





Belki felek göğsüne bir sille vurdu geçti,

Belki açan gülleri baharsız geldi geçti,

Belki omuzlarında baykuşlar öttü, geçti,

Derin hayale daldı düştü bu hale yolcu.





Yeter artık coştuğum bu hengâme içinde

Ne dolaplar çeviren var ellerin piçinde,

Kimi atar kahkaha, kimi hicran içinde,

Bu öyle bir yara ki, merhemi zordu yolcu.



Bak selviler şahlanmış, fakat çamlar eğilmiş,

Onlar da mı dertli ki, yoksa ki vecde gelmiş,

Şu ağaçlar altında kimler ne sofra germiş,

Akasyalar açarken buradan geçtin mi yolcu?



Yeşil, çamlar, caddeler, oparlörler, geyikler,

Hele güzel tavuslar, o da bizim peyıkler,

Ya o verem, frengi, felçli sakat yiğitler,

Anlatmakla biter mi sanki bu dert a yolcu.





36. servisten R…A…

Prot.No. 1949/4071





PERİLER YIKANIYOR





Dalgalar dalgın ve baygın,

Sahile doğru pek yaygın..

Gidip gelişi... köpürür,

Sanki kumları süpürür..

Oynatır çöpü yerinden,

İnler sanki ta derinden..

Bir yengeç asık kayada

Sallanır durur orada...

Doğar semadan mavi ay

Sanki çekilmiş okla yay!..

Aksetmede o geceyi,

Andırıyor bir heceyi...

Parlayan sular yanıyor,

Sema denizi anıyor...

Kuzgun sular öpüşür,

Deniz perisi gülüşür...

Gece, gece uyanıyor,

Periler yıkanıyor!..





36. servisten S...Ü...

Prot, No. 1960/32636





VEDA





Bırakalım sevgilim

Bilmediğimiz bu işi

Sevmek ve sevilmek

Ne demek?

Heyhat!..

Filmlerde seyrederiz aşkı

Sersem desem sevinir

Direnirsin seversem

Gül gönderirim kızmışsın

Ne (turşuluk kız) mışsın.





35. servisten N…C…

Prot.No. 1960/784





BAKIRKÖY'E VEDÂ!..





Ey hâtıralar bahçesi tek belde Bakırköy

Ayrılmadayız bak yine son bir kere senden

Gezsem bile her ülkede, her beldede köy köy!..

Bahçen gibi bir bahçeyi asla bulamam ben!..





Sunmaktayım artık sana son kere vedâmı!

Bilmem ki zaman sadece hülya mı? Rüya mi?

İstanbul'a hürriyete artık gidiyorken

Binlerce selamlar sana (sessiz otobüs) ten!





24-A servisinden R…G…Ö…

Prot. No. 963/323





HABERİN OLSUN





Sevgilimin adi Aysel’dir.

Odur bana gönül veren

Şimdi ettin beni verem

Gözlerin kızarmış

Neden ağladın?

Yoksa bir başkasına mı

Gönül bağladın?

Ben yamaçtan gideyim

Yol senin olsun

Ben zehir içeyim

Su senin olsun.

Bir sevgili bulmuşsun

Hayırlı olsun

Bir tane de ben buldum

Haberin olsun.





36. servisten N…A…

Prot. No. 1957/3710





SONBAHAR DÜŞÜNCELERİ





Bu şiirimi sana yazıyorum Üsküdarlım

Köyümün kerpiç odasından

Günün en geç saatlerinde

Seni yaşıyorum

Seni düşünüyorum yoksunluğunla.

Şimdi sen Üsküdar ihsaniyesinde

Açmışın pencerelerini karanlıklara

Bana doğru uzatmışsın ellerini

Bütün hâtıraların yarım

Bütün düşüncelerin yarm

Bana doğru uzatmışsın ellerini

Melûl-mahsun ağlayarak

Gün solar, gün geçer

Üsküdarlım.

Bilmem ellerimizde ne kalır

Yerden kalkan ağır, ağır fecirle

Uzaklaşan kervan yol alır.





14-B servisinden R…G…

Prot No. 959/671





MEŞ’UM SANDAL





Yeşil sularda sandalla gezer bir adam.

Balıkçı mıdır? Yoksa ne. Farkedilmiyor.

Etrafına saçtığı köpüklere hep cam cam;

Seyrine bir lâhza, bir an doyum olmuyor...





Martılar küme, küme olup üstünde kâh;

Bazan suya çarpıyor ardında sandalın.

Birden ne oldu adama? Devrildi vah vah!

Herhalde kürekten ipi koptu mandalın.





Gölgeler kalkarken etrafta çok geç vakit,

Şimdi siyah sularda sükûn! Ve sandal boş.

Saklıyor koynunda artık bir sırrı sakit;

İnsafsız enginler alabildiğine loş..





13. servisten T…S…

Prot. No. 1963/723





HASTANEDE GÜNLERİM





Öyle günlerim olur ki Cennet

Öyle günlerim olur ki Cehennem.

Nasıl kurtulayım Yarab bu hayattan

Bıkmış kalmışım dünyadan.

İnsanlar yakın tesellim oluyor.

Nasıl kurtulayım Yarab bu hayattan.





24-A servisinden H…E…

Prot. No. 1962/2504





13 Salı 1963 Ağustos tarihli (Son Saat) gazetesinde, kitabı derleyen öğretmen Bedia Tuncer'le yapılan, (Personelleri yetiştiren hastahane) başlıklı röportajda bu şiir neşrolunmuştur.





TIMARHANE





Kimi garip

Kimi Veli

Kimi deli

Birlik şu ki:

Hepsi birbirinden dertli

Ağlayanı var

Güleni var

Bağıranı var

Anlaşılan, evet anlaşılan

Olmamış hiçbirine

Talihleri yar

Kimi bekler

Kimi gelir

Kimi gider

Ne kadar iyileşsen de

Gün gelir

Tımarhane görmüşsün denir.





7-B servisinden R…P…

Prot. No. 963/587





PLÂTONİK VE MELÂNKOLİK BİR AŞK





Gözlerim kör olsa yalnız senin aşkın kalır.

Yalnız senin saçların gözümün önünde dalgalanır.

Hey, Ulu Tanrım sen getirdin başıma bu işi,

Sen soktun kalbime aşk denilen şişi.

İstersen sevgilimi ver bana

İstersen kıy, vermiş olduğun bu tatlı cana.

Kalbim durmadan kanar

Ciğerlerim ateşler içinde yanar

Ömrüm benzesin son bahardaki yaprağa.

Ulu Tanrım çabuk yatır beni bu kara toprağa.





13. servisten T…A…D…H…H…

Prot. No. 963/539





Yukardaki şiir «Beş» isimli bir hastaya aittir.





SEVGİLİ





Mevlâm özenmiş bezenmiş yaratmış

Hamuruna kim bilir neler katmış

Gece sandım külün koynunda yatmış

Güzel, mayhoş ve o kadar tatlı ki?..





Saçları sandım dayımın harmanı

Bakışın kesti dizlerim dermanı

Felek eyler mi ki böyle fermanı

Beni sana seni bana vermez mi?





Kimsede görmedim sendeki nazı

Neyliyem tamburu, neyliyem sazı

Sen söyle ben dinliyem gönül razı

Sultanım acaba kabul eder mi?





Dudaklar sandım kurulu bir çift yay

Gözlerin dersem sanki hare-i ay

Kirpiklerde var ok adedin say

Nasıl dayanam endama bilmem ki?





13. servisten T…A…

Prot. No. 963/1687





TALİH BU





Sene 1963 Çarşamba günü

Boyladım öğlende Bakırköy'ünü

Eylediler tedavi elektrikle şok

Dediler üzülme sende bir şey yok.





Dumanlıdır dağlar, ufuklar kara

Bu dert de açtı kalbime yara

Koydular teşhisi baktım karara

Deva mı devasız mı bilmiyorum sar'a.





Gezmişim bunca hayat daima yaya

Alimler çıkmak isterler aya

Talihsiz gelmişim fâni dünyaya

Tevekkülün nedeyim yüce Tanrı'ya.





24-A servisinden İ…S…

Prot. No. 963/4035





BEN





Deli, kulakları küpeli

R...

Parası yok cebinde

Sözde, evlenecek

Ne yaparsa yapsın

Elbet bir gün

Açlıktan

Geberecek.





14-A servisinden R…T…B…

Prot. No. 959/4035





ŞİİRCİK





Bir heykel görmüştüm, ne oldu be? Söylesene

Yıldırım gibi çarptı beni; ne olacak be.

Nasıl omuz kırmış, sitem etmiş bilsen ah sen

Yetmez mi? Bu kadar tarif, daha ne etsen.





Kat'iyyen taklitsiz; şekli, cemâli deseni

Gayri ihtiyari dedim: «Ruh hastası Ali»

Bende de!.. Öyle bir karakter olsa becersem,

Doktorum da görürse der: «Müsaade etsem»





Akademide RESİM, HEYKEL en güzel sanat;

Nihayete ait: YAZI, ŞİİR, EDEBİYAT.

Fuzûli gelmişim ben bu ÂLEM'e ne yazık

Sırf yemek için, gözlerim her tarafa bakık.





13. servisten S…D…

Prot. No. 962/2727





[*]





Bir çift göz arıyorum

Bakıp da gören

★

Görüp de gördüğünün

Ne olduğunu bilen

★

Ne olduğunu bildiği

Şeyden nefret etmeyen

★

Seven, seven, seven.



14-A servisinden İ…N…G…

Prot. No. 963/1487





[*] Bu şiir sahibi şiirine isim vermek istememiştir.





GÜL VE İNSAN





Bakın şu gül dalına tomurcuklu,

Bir baharın sevincini yaşarlar.

Hepsinin bir mevsimlik ömrü varken

Solacağını bilmeden yine açarlar.





İşte, endamdır göz ve o ten

Aşkım değil mi ya beni söyleten.



Ömrünce boşuna yaşayan insanlar

Tomurcuklardan neye ders almazlar.

Bir bahar günü bile içlerinde

Ölümün o ezgin hissini duyarlar.





16. servisten H…K…

Prot. No. 963/4532





KAR MUSİKİSİ





Yahya Kemal'e nazîre..





Gönlüm bu diyardan ve şu kardan çok uzakta!.

Hep (ÜSKÜDAR) ‘ın şarkısı var eski plakta!..

Kalbim dolu (MECNUN) ile (CİNNET) havasından

Geçtim yine karlanmış ağaçlar arasından.

Duydumsa da zevk almadım ömrüm kederinden

İstanbul'a hasretteyim ısrarla derinden.

Gittikçe ağırlaştı yağan kar ve karanlık!..

Rüyamda bütün bir gece hep evdeyim artık.





24-A servisinden R…G…Ö…

Prot. No. 963/323





AKROSTİŞ





Hele sen bir gül, yeter bana.

Ümidimi de alıp gitme!

Leylâkların altında

Yaslanıp durma,

A Hülya!...

★

Gür bezenişin

Üstündeki tüllere,

Rüyaların ufaklarından

İnen bulutlara benziyor...

Pek alâyişli düşüncelerin

En gizli yerinde kalbimin

Kırık tellerini andırıyor… bir lirin!..





36. servisten S…Ü…

Prot. No. 960/3936





ARZULARIM





Gurbet elde kaldım yalnızım artık,

Bekârlıktan bıkmışım ah!.. Bu darlık,

İstemem köyümde verseler muhtarlık,

Doğru çalışan kalmadı dünyada artık.

Ey gönül sanki niçin sevdin onu

Bak ne oldu âkıbet aşkının sonu

O kadar çok mu seviyorsun, unut artık onu

Zaten hep hüsranla biter sevenlerin sonu

Yaylada otlar koyunlar kuzular

Ben Bakırköy'de hasretim yârimi arzular

Ezelden âşık olanın kalbi derinden sızlar

Seven sevilen kıymet bilmeli a kızlar

Bir karım olsaydı yirmi dört ayar bir karım

Ona sütnineme bakar, anneme bakar gibi bakardım,

Lâkin kırk yıllık ümidim boşa çıkar sanırım

Dudağına ruj, parmağına yaldız çekerse karım

Anam validem olsun onu bir teneke benzinle yakarım.





36. servisten H…İ…T…

Prot. No. 963/84





KADERİM





İnanma yalandır yalan gülerim

Sen dudaklarımda bir iki hece

Ben kadere çoktan beri küserim

Yağmur olur ince ince her gece

Yastığıma damla damla düşerim.





Gündüzleri gece gibi günlerim

Sen yoksun yıl olur saatler bir bir

Aldırma bunlar da geçecek derim

Ben sevdam yıllar yılı çekerim.





Her izden yürüdüm çamura battım

Gördüm dost yüzlerin buruştuğunu

Ben hakikatlerin tadını tattım

Bilirim kimlerin unuttuğunu

Senden de ağzımın payını aldım.





Islak gözlerimle anlattığımı

Bu vâdeden hayat hiç dinlemedi

Ve o gün anladım aklandığımı

Ümitler İçimi kemirdi yedi





Rakıyla unuttum yalnızlığımı

Ben başımı garip garip eğerim

Kaderimi okur okur gizlice

Kuytularda deli deli gülerim





Yağmur olur ince ince her gece

Yastığıma damla damla düşerim.





14-B servisinden Ş…K…

Prot. No. 963/3641





[*]





Benim kara talihim

Amma da yaman oldu

Bin bir mihnetli

Acıklı bir haldeyim

Maceralı günlerim

Acaba ölecek miyim neyim?





Sevmişim, seveceğim, aşkınla

Öleceğim

Yoksa senin düşüncende böyle kalacağım





Leylâ'ya darılmış üzgünüm kırılmışım

Evimden ayrılmışım

Yâr ben ne olmuşum?





Orta şarkta harp varmış

Rabbim param kalmamış

Uzun bir mektup yazdım

Mektubum babacığım sana varmamış.





37-B servisinden T…Ş…

Prot. No. 961/2860





[*] Bu şiirin sahibi şiirine isim vermemiş, öyle çıksın demiştir.





HASTANEMİZDEKİ MEŞHURLAR





Şöhrete ekser insanlar

Doğru yoldan

Alın teri ile ulaşır

Sebat, cesaret sayesinde

Şöhretin basamaklarında

Yükselir.

Bazen de talihi yâr olursa

Şöhretin zirvesine erişir

Bu kişiler her zaman

Halk tarafından sevilir.

Alkışlanır, parmakla gösterilir:

Fakat meşhur bir mimarı

Meşhur bir doktoru

Herkes bilmez tanımaz

Amma bir Zeki Müren'i

Bir Lefter'i, Can'ı, Metin'i

Bir Ayhan Işık'ı

Birçok kişi tanır

Onlar her zaman alkışlanır.

Bizde belki binlerce

Şöhret vardır

Fakat onları burada

Anlatmak imkânsızdır.

Çünkü yerimiz dardır.

Burada da meşhurlar vardır

Tımarhanenin meşhurları

Sakın alayla istihza

İl karşılamayın bu sözleri

Kimisi şaşar ve güler

Tımarhanede meşhur

Olur mu hiç, der.

Amma meşhur sözdür:

Her horoz

Kendi çöplüğünde öter.





HASTANEMİZİN MUCİDİ VE RESSAMI





Orta boylu bir vücut

Biçimli bir çehre üzerinde

İnsana itimat telkin eden

Zeki ve yumuşak

Bakışlı gözler,

Dilinden hiç eksilmez

Şu sözler:

- Amerika fezaya

Yine bir roket fırlatmış

Feza yarışı yine artmış

Ruslar pek yakında

Ay'a varacaklarmış.

O, gazetelerde hep bu

Haberleri okur,

Sonra da sehpasının

Başına oturur

Yeni icatlara başlar

Atom treni

Gök merdiveni

Uçan fıçı

Jet köprüsü

Yarım asır öncesi

Jul Vern’in romanlarına

Herkes gülmüştü

Denizaltılar

Ay'a seyahatler

Arzın merkezine seyahat

Ve de en nihayet

Romancı meşhur olmuştu.

Çünkü iddiaları

Yerini bulmuştu.

Belki mucidimizin

Dedikleri de çıkacak

Herkes onu alkışlayacak

Takdirle anacak.





BİZİM DE GOL’ÜMÜZ





Orta boylu zayıf, sararmış

Çehreli bir adamdır o.

Sırtında yaz kış

Kalın aba elbise taşır

On üç mekânı vardır

Yatıp kalktığı servis

Kapı yanındaki

Çam ağacı altı

Ve eczanenin önü

O kendini De Gol sanıyor

Yoldan geçenlere anlatıyor:

- Doktor ne olacak Dolar işi?

- Bayım beğenmiyorum ben bu gidişi.

- Tımarhaneyi Samsun'a nakledeceğim.

- Amerika'ya yüz bin Dolar hibe edeceğim.

- Parole d'Lonneur doktor vallahi eczaneyi kapatırım.

- Azizim o ittifak ne oldu? Suya mı düştü?

- N'est-ce pas doktor.

Onun palavraları

Hibeleri plânları

Pek çoktur

Elbette sözlerinin

Hiçbir değeri yoktur.

Muhatapları baş sallayıp

Güler geçer

Onun hayatı da

Böyle gelmiş böyle gider.





HASTANEMİZİN FAHRİ MİHMANDARI VE NUTUK UZMANI





Uzun boylu zayıf bir

Adamdır mihmandarımız

Yaz kış sırtında

Kaba bir elbise

Koltuk altında gazeteler

Ağzında da sigara taşır.

Ziyaretçilere sorar:

- Servisi biliyor musunuz?

- Kimi arıyorsunuz?

Ziyaretçinin yanına katılır

Yolda birçok şey anlatılır.

Bazen de ağaçlar arasına

Postu serer

Bir sandalye üzerinde

Nutuk çeker.

Birçok saçmalar

Birbirini kovalar

En az iki saat konuşur

Herkes başına üşüşür.

Kimi güler ve şaşar

Kimi de acıyan gözlerle bakar.

O artık etrafı görmez olmuştur.

Yalnız kendi alemine gömülmüştür.

Nihayet yorulur.

Daha doğrusu

Kendini bulur

Artık kriz geçmiştir.

Nutuk sona ermiştir.

Resmi bir vazifeli gibi

Çalışır mihmandarımız

Nutuk uzmanımız.





HAYAL





Günlerce ipini çektiğim - Hayâl - İşte

Şimdi yavaş yavaş beliriyor...

Ufuklardan, ufukların tâ ötesiden

Beyaz bir nur olarak, geliyor.





Geliyor ve semâdan

Bir çift kanatlı

Melek gibi

Anlıma düşüyor...





Muhayyileme

Mavi ormanların

Perileri üşüşüyor...

Sabah oluyor, sabah oluyor





O peri.

Avuçlarım arasından

Bir hayalet gibi

Açık penceremden uçuyor!..





36. servisten S…Ü…

Prot. No. 1960/3639





UYANMA





Seneler geçti asırlar gibi sükûtla uçuruma

Ne hareket çalışma, uyku yok uyanma...

Şimdi unutuldu mazi, hal, hareket uyanma,

Bilen İçin minnet, atılmış kâbus uyanma.





Rehabilitasyon yetiştirir, her zevke sanatta uyanma.

Ata evlâdıdır, kimde görülse halik çalışma.

Bu vatanda çalışan efendi olur, yarışma.

Yoruldum deme sakin tembellik gitsin uçuruma.





14-B servisinden N…İ…K…

Prot. No. 1946/1491





DELİLER





Ne ana, ne baba, ne yâr, ne para

Delilerin en çok sevdiği sigara

Akli çalışmaz hiçbir tarafa

Gördüklerine der:

Ağabey versene bir sigara!

Bu hastalık ölümden de karadır

Kara

Ey insanlık etrafınıza bakınız,

Milyonlarca delinin ızdırabıyla

Daha çok alâkalanınız!

Bunca sönmüş ocakları yakınız!

Nice kıymetleri aranıza katınız.





36. servisten S…A…

Prot. No. 960/3936





Dünya mukadderatında sönmez olacak izin

Gezin Muhammed’im gezin Tanrı’nın yanında gezin

On beş asırdır yerden dualar hep sana çıktı

Derman mısın can mısın gökler sana açıktı.





Hem cinsine iyilik esasen vazifendir.

Bedenin mükâfatı unutma ki kefendir.

Fakat asil hislerin sevaplarla yol alır.

Önde mükâfat bekler, arkada isim kalır.





Sen unutmayı düşün, elde mi sandın öyle

Aşk içinde bir yan da, o zaman aksin söyle.





Sen zamanın Venüs'ü aşka kör bakan canlı.

Sanır mısın güzellik herkese karşı şanlı.





Not: Yukardaki mısralar genç ve istidatlı bir akıl hastasının şiirlerinden alınmıştır. Vaktiyle bana dosya dolusu şiirlerini teslim etmişti. Ben o gün için ancak bazı mısraları almayı uygun görmüştüm.

Bu hasta; vaktiyle valilik yapmış, tanınmış bir avukatın oğludur.





READAPTASYON





Hayat demiryolunda yepyeni bir istasyon,

Cemiyette yolunu kaybedip şaşırmışlar,

Kimisi bir kaç cami minare aşırmışlar...

Kimisi bir kraldır gönlünün ülkesinde

Kimi eşsiz bir dâhi, fakat bir çocuk sinde

Kimi yanmış bir aşkın kül eden ateşine

Küsmüştür dünyasına, âşığına, eşine:

Karmakarışık olmuş ruh âlemi adamın,

Kararmıştır dünyası sönmüş feneri adamın,

Bu karanlık âlemde şaşkın dolaşan hasta,

Bir kurtarıcı ışık ararken hüzün, yasta,

Meşgul olmak, ruhuna uygun işi bellemek,

Hayata yeni baştan, yeniden doğuş demek.

Burada hastalara sanki bütün Türk yurdu,

Geçmiş olsun, şifalar vatandaşım! diyordu..

Sağanakta kalana Bakırköy ilmi damdır.

Bu toprakta yaşayan herkes hasta adamdır.

Deli deyip de geçme, bazen ilme varmıştır.

En karışık toplumu, deliler kurtarmıştır.





13. servisten M...K...





DELİ





Dokunmayın deliye

Bozmayın asabını

Kaybeder muvazeneyi

Şaşırır pusulayı

Aslında kuzu gibidir o

Taşırmayın sabrını

Tanımaz hiç kimseyi

Çok iyi muameleyi

Hiç hoşlanmaz emredenden

Pek sıkılır tahakkümden

Psikiyatridir illeti

Onu tedavi etmeli





35. servisten A...D...





MEVSİMİM





Koyu siyah bulutlar içimin gamı

Yıldızlar tane tane gözyaşım

Kalbimin feryadı rüzgâr

İnim.. İnim!..

Kara yazım dertli başım benim.

Bahar yeşerse de dallarda

Bukalemun değil ki gönlüm

Yaslı günler bitmeyen mevsimim

İnim.. İnim!..

Kara yazım dertli başım benim.





22-A servisinden N…C…





Not: Bu şiirin sahibi günde (16) paket sigara içer. Nasıl ve niçin içtiğinin hikâyesi bir hayli uzundur. Onun pek çok güzel şiirleri vardır.





MELÂNKOLİ





Sardıkça gönlü aşk, hayat ve arzu çemberi,

Duada boş kalır mahzun şairin elleri.

Mihnet altında takatsiz. yürek kanar, erir

Zalim kader şairlere hep ıstırap verir.

Fasit daire şeklinde bir bitmeyen çile.

Şair ömründen eksilmez çekmek kolay dile

Âlem mesut yaşar, bilmez elem keder nedir.

Şairin ruhu bir harap mabet viranedir.

Hülâsa şairin ömrü bir içli senfoni

Kalbinde bir misafirdir gitmez melânkoli.





R…G…O…

29 Aralık 1961





Gözlerimden akan yaşları dindir.

Gel sürmeli gözlüm beni sevindir.

Yokluğundan artık çıldırıyorum

Mevcut servetimi bitiriyorum.





Kara gözlüm insaf eyle sen bana

Neden unutuyorsun yaradanı

Bak yolunu şaşırmış bir taneyim.





Yarım gider ovalara otlar biçmeğe

Hiç usanmam o yollardan gelip geçmeğe

Neredesin fidan boylum sen neredesin

Ben yanarken sıcaklarda sen gölgedesin

Bu yollarda gezenleri kimler ayıplar.





Not: Yukardaki şiirler M... B... tarafından başlıksız olarak yazılmıştır.





SÜR DE





Ey genç arabadasın sür de bakalım sür de

Hayat yollarıdır bu söyle nasıl irade,

İnen kırbaçlarla sen zamana esir misin?

Akıl ile zekâda boşuna tesir misin?





Hakikat taşlarının kıvılcımı çakmadan

Yutar bir lokmada hinlerine bakmadan

Tevekkül tahsilde mi herkes iyiyi ister

Tatbikata gelince değişiyor karakter.





İçli gözyaşların mı bunu bana yükleme.

O valkanın lâvını yanan bağrıma dökme.

Kaç yıl aşkta hasretle yanmakta naciz beden

Sanır mısın kalıyor yolda kötülük eden.





16. servisten A…Ü…





Not: Belki bu şiir yarımdır.





İÇKİ





İçte içki âlemi vuran kıran yıkılan.

Servetini kaybedip, yumruklan sıkılan,

İflâs cinnet cinayet kafaları kırılan

Bütün bunu sebep kim, elbette sensin içki.





Düşün senin yüzünden ne yuvalar sönüyor

Vicdan bile tiksinir, çünkü hisler ölüyor.

Şu halde niçin sana çoklar gönül veriyor.

Fiyaka mı gaflet mi bu da bir nevi cinnet

Ey çamurlar çocuğu yetişmez mi bu mihnet.





Servet kıymet itibar her şey elden gidiyor,

İcabında çocuklar evini terk ediyor.

Yalnız sen ölmüyorsun vatan da kaybediyor

O yıkılan yuvalar, o satılan vicdanlar,

Bunlar senin kanından uyan hissiz izanlar





Ya mukaddes bir tövbe ya şerefli intihar,

Son ver rezaletlere ufkunda açsın bahar.

Sebep ne ömrün geçer perişan leyli-nehar.

Azeri'yi dinle ki saadeti bulursun

Unutma ki ey gafil sonra pişman olursun.





Neden ilim tababet aciz kalmış bu derde

Bir de psikologlar ilme çekerse perde

Unutma ey alkolik kat‘i çaren irade

Haksız mı İslâm dini, kuran etmiş İçkiyi

Ey Yeşilay nerdesin kurtar bu insanlığı.





Evet bu yol uçurum belki tımarhaneler,

Boşanmalar kavgalar belki batakhaneler

Belki mesken çamurlar belki de meyhaneler

Yeter ey gafil yeter siz bir elem kervanı

Ey bedbaht alkolikler siz cemiyet kurbanı.





36. servisten R...A...





YALNIZLIK





Yegâne hakimiydi bir zamanlar gönlümün

Keder sarardı beni seni görmediğim gün

İki elim böğrümde bırakıp kaçtın beni

Buna rağmen her zaman yad edeceğim seni



Seni sevmek gençliğin başlangıç çağı idi

Gönlüm senden başka bir gonca gülü sevmedi,

Büyülenmiş gibiydim seni gördüğüm o gün.

İlk ve son aşkı idi bu inan ki ömrümün.





Senin yüzünden şimdi korkar oldum sevgiden,

Bir garibim yapyalnız ölüme doğru giden

Emelsiz sevilensiz mazisiyle yaşayan

Aşktan kaçıp ilk ve son aşkı ile yaşayan





24-A servisi M...T...Ö...

17 Ağustos 1963





DELİ





Deli kendi halinde sürmeyin elinizi

Eğer dokunursanız çok fena eder sizi

Lokum, helva, sigara ikram buyurursanız,

İstediğiniz vakit tatlıdır buyurmanız.





Vakit olur kızgındır, bir şeye tatlı canı,

Evet kızgın olunca tanımaz heyecanı.

Lâkin sakin zamanı özletir bir görene

İçinden terketmez hiç, gönül verir severse.





24-A servisinden M…T…Ö…

Prot. No. 1963/3176





KASAVET





Uzun yıllardan beri bir kabrin içindeyim.

Bu yerde hep mâli hülyaya dalmaktayım.

Gözlerim iki çeşme hep ağlıyorum.

İşte kabrimin içine gözyaşımın suyu ile örümcekler doldu.



Elim bir kırık kalem,

Kefenimin parçasından bir kâğıt

İşte şuracıkta günlerimi dolduruyorum.





7-B servisten A…D…

Prot. No. 1950/4048





Not: Bu şiir sakallı bir kadına ait şiirdir. İlk bakışta kadın olup olmadığı anlaşılmaz.





VASİYET





Eğer senin sevgine dayanamadan ölürsem,

Ben de bir fâni gibi toprağa gömülürsem

Ne olur kabrime getir, birkaç tane karanfil

Şu benim son arzumu kendine vazife bil.





Getirdiğin bukete iki tane de gül kat,

İster yavaş yavaş koy, istersen uzaktan at,

Sadece inan bana, sevdim seni gerçekten,

Onun İçin istedim, o sevdiğin çiçekten...





36. servisten İ…G…

Prot. No. 959/733





