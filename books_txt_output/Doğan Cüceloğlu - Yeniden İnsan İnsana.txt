Yeniden İnsan İnsana - Doğan Cüceloğlu





İstanbul Üniversitesi Edebiyat Fakültesi Psikoloji

Bölümü'nden lisans diploması alan Doğan Cüceloğlu,

ABD'de Univesity of Illinois'de Dil Psikolojisi

(Psikolinguistik) alanında doktora yapmıştır.

Daha sonra İstanbul Üniversitesi, Hacettepe

Üniversitesi ve Boğaziçi Üniversitesi'nde öğretim

üyesi olarak görev yapan Cüceloğlu; bu

arada bir yıl süreyle Fulbight bursuyla ziyaretçi

profesör olarak University of California, Berkeley'de

araştırma yapmıştır.



Doğan Cüceloğlu'nun uzmanlık alanı algılama,

öğrenme ve dil psikolojisidir. Bilimsel yayınlarının

birçoğunu iletişim konusunda yapmıştır; bu

yayınlar, aynı toplumda yetişmiş insanlar arasındaki

iletişim ilişkilerini olduğu kadar, farklı toplum

ve kültürlerde yetişmiş kişilerin iletişim ilişkilerini

de kapsar.



Halen California State University, Fullerton'da

Office of International Education and Exchange'de

(ABD) direktör yardımcısı olarak görev

yapan Doğan Cüceloğlu, Öğrenme Psikolojisi,

Eleştirel Düşünme, Algılama Psikolojisi, Bilişsel

Psikoloji vc Kültürler Arası İletişim alanlarında

dersler vermektedir.



:::::::::::::::::

8. Basım

:::::::::::::::::



SUNUŞ



Gözden geçirilerek genişletilmiş bu baskı iki kısımdan oluşuyor.

Birinci kısımda insan ilişkilerinin temelini oluşturan iletişim

süreçleri, bizim topluma özgü gözlemlerle ayrıntılı olarak; sunuluyor.

İkinci kısımda, iletişim ilişkilerinin temelinde yatan kültürel

varsayımlar çerçevesinde, toplumumuzda yer alan bazı iletişim

olayları inceleniyor.



İnsan İnsana daha önceki baskılarında büyük ilgi görmüş ve

toplumun değişik kesimlerinden olumlu eleştiriler almıştır. Kitabın

daha önceki baskısında ele alınan bireysel ilişkilerin ötesinde,

toplum ve kültür sorununa da değinildiği için, şimdiki genişletilmiş yeni

baskısının daha da ilgi çekeceğini umuyorum.



Değerli karikatürist Erdoğan Bozok'un çizgileri; iletişim gücünü

arttırmakta ve kitaba dilin ötesinde ayrı bir anlatım zenginliği

getirmektedir. Aziz Nesin, bazı hikayelerini almama izin vererek,

benim anlatım gücümün ötesindeki renkli insan manzaralarını ve

onların bize özgü ilişkilerini, kitapta yansıtmama olanak sağladı.

Her iki sanatçıya da destekleri için teşekkür ediyorum. Değişik gazete

ve dergilerde çıkan yazılarının bazılarını konu aldığım Çetin

Altan, Refik Erduran, Hasan Pulur gibi yazarların katkılarının önemini

de, ayrıca belirtmek isterim.



Kitabın yazımı süresince, değişik aşamalarda müsveddeleri

okuyan Can Bruce, Ayşe Cüceloğlu, Nuri Çakır, Tanju Çataltepe,

Tayfun Çataltepe, Sinan Çilesiz, Ahmet Dervişoğlu, Yonca Dervişoğlu,

İffet Dorken, Üstün Dökmen, Jülide Even, Mehmet Metin,

Yücel Perinçek, Necla Sarıkaya, Berkay Şavkay ve Abdurrahman

Tanrıöğen'e; konuların konumu ve kitabın üslubuyla ilgili önemli

redaksiyonlar yapan Remzi Kitabevi sahibi ve yöneticisi Erol

Erduran'a teşekkür ederim. Her bir eleştirmen, hem içerik, hem de yazım

yönünden önemli katkılarda bulundu.



İÇİNDEKİLER



I. Kısım:



YAŞAMI ZENGİNLEŞTİREN YA DA



FAKİRLEŞTİREN SİHİRLİ OLAY:



BİREYLER ARASI İLETİŞİM SÜRECİ



1. Bir Şiir ve Düşündürdükleri



2. İletişim Düzeyleri



3. Kelimelerin Ötesinde: Sözsüz İletişim



4. İletişim ve Algılama:



5. İletişim Benimle Başlar: Kendini Tanıma



6. Aramızda Büyük Engel: Savunucu İletişim



7. İşitmek ve Dinlemek



8. Sürtüşme ve Çatışmalar



9. İletişim ve Toplum



II. Kısım:



DEĞİŞEN TÜRK TOPLUMU İÇİNDE İLETİŞİM



10. İletişim Manzaraları



11. Kültür ve İletişim



12. İçimizde Çatışan İki Farklı Dünya



:::::::::::::::::



BİRİNCİ KISIM



YAŞAMI



ZENGİNLEŞTİREN



YA DA



FAKİRLEŞTİREN



SİHİRLİ OLAY :



BİREYLER ARASI



İLETİŞİM SÜRECİ



:::::::::::::::::



Birinci Kısımda, bireyler arasındaki iletişim

süreci incelenecek. Bireyler arasındaki iletişim

süreci, insan olarak bizi sosyal varlık yapan,

yaşamı zenginleştiren ya da fakirleştiren

önemli bir olaydır.



Bireyler arasındaki iletişim, belirli bir toplumsal

ve kültürel ortamda yer alır. Bu nedenle,

sık sık toplumumuzdan örnekler vermeye

çalıştık; ayrıca, kitapta yer alan Erdoğan Bozok'un

çizgileri ve Aziz Nesin'in öyküleri de,

insanımızın psikolojik ve kültürel renklerini

göz önüne seriyor.



:::::::::::::::::



1



Bir Şiir ve Düşündürdükleri



--Yola çıkınca her sabah;



Bulutlara selam ver.



Taşlara, kuşlara,



Atlara, otlara,



İnsanlara selam ver.



Ne görürsen selam ver.



Sonra çıkarıp cebinden aynanı



Bir selam da kendine ver.



Hatırın kalmasın el gün yanında



Bu dünyada sen de varsın!



Üleştir dostluğunu varlığa,



Bir kısmı seni de sarsın.--



Üstün Dökmen



Güleç yüzlü, sakin bir öğrenciydi Üstün Dökmen. Hacettepe Üniversitesi

Psikoloji Bölümü öğretim üyeleri ve öğrencileri tarafından sevilen

bu genç, bir gün öğretmekte olduğum --Kişiler Arası İletişim

Psikolojisi' dersinden sonra bana yaklaşmış ve her zamanki sıkılgan

tavrıyla, --Hocam bir şiir yazdım, çok zamanınızı almazsa sizin okumanızı

istiyorum;' diyerek yukarıdaki şiirini bana vermişti.



Her genç belirli devrelerde aşık olmuş, şiir yazmak hevesine kapılmış

ve kendini dinleyecek anlayışlı birini aramıştır. Böyle bir şair

olma heveslisiyle karşı karşıya olduğumu düşündüm. İçimden, --Üstün,

içini dökecek başka adam bulamadın mı?-- duygusunu geçirirken,

onu incitmemeye özen göstererek, --Evde okuyayım, daha sonra

konuşuruz,' dedim.



Şiir ilk okuyuşta beni kucakladı; yaşamla olan bağımın güçlendiğini,

kendimle olan ilişkimin arttığını hissettim; sevgi dünyamın kapıları

açıldı. Güleç yüzünün ve sıkılganlığının arkasında, Üstün Dökmen'in

gönül zenginliğini görebildim. O aylarda, İnsan İnsana kafamda

son şeklini alıyordu. Kitabıma, sevgi kapılarını açan bu şiirle başlamaya

karar verdim.



İnsan İnsana'nın ilk basımından 10 yıl sonra Üstün'le konuştuğumda

öğrendim ki, bu şiir, kitabın basımından sonra defalarca

Türk radyo ve televizyonunda okunmuş. Üstün, benimki gibi, okuyucunun

da gönül kapısını açmış; Türkiye'nin sevgi okyanusuna

kendi katkısını yapmış.



Neden Bu Şiir?



Evet, ilginç bir sorudur bu: Bu şiir neden bu kadar sevildi? Sorunun

cevabını şiirin iki özelliğinde buluyorum: (1) İnsanın kendine değer

vermesi ve sevecenlikle, hoşgörüyle kendini kabullenmesi. (2) Yalıtılmış,

kopuk, kaybolmuş insanı değil; kendiyle, toplumuyla, doğayla

ve evrenle ilişki kurmuş bir insanı dile getirmesi. İlişki içinde olan

insan yalnız değildir; gönlü coşkun, yaşamı anlamlı, umutlu bir kişidir.



İletişim gereği



İçeriği ne olursa olsun, bir sorunu çözmek için insanların düşünce

alışverişinde bulunmaları, bir başka deyişle, iletişim kurmaları gerekir.

Uygarca konuşma ve tartışma becerisinin geliştirilmemiş olduğu

toplumda, bir sorunu çözmek amacıyla başlatılan etkileşim, kısa sürede

sürtüşme ve çatışmaya dönüşür. Böylece, varolanı çözmek şöyle

dursun, soruna yenileri eklenir; dünyanın birçok ülkesinde görülen

kanlı çatışmaların kökeninde,.bilinçsiz koşullar altında yaratılan sosyal

ortamdaki iletişim düzensizliği yatar.



Toplumsal sorunların demokratik çözümü için karşılıklı, iki yönlü

iletişim gereklidir. Böyle bir iletişim gerçekleştirilmediği sürece,

sorunların çözümününe ulaşılamaz. Gücü o anda elinde bulunduran

otorite emir vererek, toplumsal soruna bir çözüm getireceğine inanabilir.

Ancak iletişim kurmadan ortaya atılan ve zorla kabul ettirilen

bu tür --çözüm-- biçimlerinin ömrü, emri veren iktidarın ömrü kadar

olur; iktidar değişince, yeni otorite eski emri ortadan kaldırır ve çoğu

kere, öncekine taban tabana zıt, yeni emirler verir. Zamanla sürtüşmeler

çoğalır, bu tür keyfi emirler daha derin toplumsal buhranlara

yol açar. Türk eğitim, ekonomi ve yönetim tarihi, bu tür keyfi --emir--

örnekleriyle doludur.



Niçin uygarca iletişim kuramıyoruz? Demokratik yaşamı gerçekleştirmiş

demokratik toplumların insanlarından daha mı az yetenekliyiz?

Elbetteki hayır! Kitabın tümünde, insan ilişkilerinin toplumsal

ve bireysel yönlerini inceleyerek, bu soruya bir cevap arayacağız.



Din öğesinin ağır bastığı geleneksel otoriter kültür, demokratik

bir toplumun temelinde yatan iletişim becerilerini içermez. Demokratik

yaşam, yeni iletişim becerilerini öğrenmeyi zorunlu kılar. İletişim

becerileri boşlukta oluşmaz; yeni bir dünya ve yaşam anlayışı

içinde doğar ve gelişir.



Cumhuriyet hükümetlerinin eğitim seferberliğine girmesi ve insan

potansiyelini değerlendirmek istemesinin temelinde, özgürlükçü

demokratik bir toplum yaratma amacı yatar. Kişiler arası ilişkilerde

daha az sürtüşmesi olan, kavgaya dönüştürmeden sorunlarını çözebilen,

acı yerine mutluluğun, kin ve nefret yerine destek ve hoşgörünün

yeğlendiği Türk toplumu, kendini değerli bulan, sevgi ve anlayışla

çevresindekilerle iletişim kuran insanlarla kurulabilir.



İNSAN İLİŞKİLERİ NİÇİN ÖNEMLİ?



Demokratik çağdaş toplum olabilmek için yeni iletişim becerileri

kazanılması gerektiği belirtildi. Şimdi, şöyle bir soru aklınıza gelebilir:

İletişim sadece toplumsal amaçları gerçekleştirmek için mi gereklidir?

Hayır! İletişim, aslında hem kişisel, hem de toplumsal bir süreçtir.

Bir başka deyişle, iletişim, iki kişiyi ilişki içine sokan psikososyal

bir süreçtir. Toplumsal sonuçların altında bireysel davranışlar yatar;

sosyal gerçek, bireyin kişisel yaşamından geçerek biçimlenir.



İnsan, ilişkileri içinde sürekli yeniden tanımlanan bir varlıktır; diğer

insanlarla hiç ilişkisi olmayan bir insan düşünülemez. Başka bir

deyişle, demokratik toplum yaratabilmek için, önce bireylerin kendi

günlük yaşamlarında, diğer kişilerin görüşlerine saygılı ve hoşgörülü

olmayı öğrenmeleri gerekir. Bu amaçla geliştirilmiş yeni iletişim

becerileri, hem bireyin, hem de toplumun yaşamma zenginlik ve saygınlık

getirir.



Bir insanın ilişkilerinin niteliği, o insanın yaşamının kalitesini

belirler. İlişki sorunları, gerçekte iletişim yani düşünce alışverişi

sorunlarıdır ve yaşamın değişik yönlerinde kendini gösterir. Aile yaşamında

anne-babanızla aranızda bu tür sorunlar yer alabilir: Fikirlerinizi

dinlemiyor, düşüncelerinizi sürekli olarak bir kenara itiyor olabilirler.

Ne zaman konuşmaya kalksanız, kendinizi bir tartışma içinde

buluyor olabilirsiniz.



Anne ya da baba sizseniz, çocuklarınızla aranızda bu tür sürtüşmeleri

siz de gözlemlemekte olabilirsiniz. Bu tür iletişim sorunları,

eşiniz, nişanlınız ya da arkadaşlarınız arasında da söz konusu olabilir;

arkadaşlık, meslek seçimi, para harcama gibi konularda farklı görüşlere

sahip olduğunuz için, çevrenizdekilerle sürekli sürtüşme

içinde olabilirsiniz.



Kişilerle ilişki kurma. yönteminizden hoşnut olmayabilirsiniz. Daha

yakın arkadaşlık ilişkileri kurmak istediğiniz halde, çevrenizdekilerin

size ilgisiz kaldığını, konuştuğunuz zaman sizi pek dinlemediklerini,

hatta konuşmanızı çoğu kez sıkıcı bulduklarını biliyor ve bu

durumu değiştirmek istiyor olabilirsiniz.



Bazı kimseler fazla konuştukları, karşılarındakilere konuşma fırsatı

vermedikleri için bir iletişim sorunları olduğunu düşünürlerken,

diğerleri, sürekli sözleri kesildiği halde hiç seslerini çıkaramadıklarından

şikayetçidirler. Kimileri, en son söylenecek sözü ilk başta söylediklerinden

başlarının sık sık derde girdiğini düşünürken, başkaları,

az ve öz konuşmayı beceremediklerinden, sözü uzatarak karşıdakinin

ilgisini yitirdiklerinden yakınırlar.



Burada iletişim sorunlarının bir listesini yapmanın anlamı yok;

ancak şu noktayı yeniden vurgulamakta yarar var: İletişim sorunlarını

çözmeden doyumlu bir yaşam sürdürmek olanaksızdır. Yeni kişilerle tanışmaktan

utanan, tanıştığı kimselerle anlamlı ilişkiler geliştirmesini

beceremeyen kimse, bu yüzden yalnızlık içinde olduğunu bilebilir;

ne var ki, daha anlamlı derin ilişkiler geliştirmek için ne yapması

gerektiğini bilmeyebilir. Bu kişinin, sağlıklı bir kişiliğin yanı sıra

iletişim becerileri de geliştirmesi gerekir.



İnsanların çoğu, doyumlu bir yaşam gerçekleştirme çabası içindedir:

Uzun yıllar okula gitme, meslekte yükselmeye çabalama, aileyi

en rahat düzeyde yaşatmak ve çocukları en iyi biçimde yetiştirmek

için uğraşma, anlamlı ve doyumlu bir yaşamı gerçekleştirebilmek

içindir. Doyumlu yaşamı gerçekleştirme yönünde en önemli araç ise,

iletişimdir.



İletişim sorunlarının çözümü, iyi niyetli ve bu sorunların altında

yatan psikososyal süreçlerin bilinmesine bağlıdır. İletişim konusunda

bilinçlenme, kişiye önemli etkileşim olanakları sağlar. Bu olanaklardan

yararlanarak, doyumlu bir yaşamı gerçekleştirmek, kişinin

kendini değerli görmesiyle başlar. Üstün Dökmen'in şiirsel diliyle

söylersek, --Bir selam da kendimize vermemiz;' gerekir. Bir insan

olarak kendimizi anlamlı görebilmemiz ise, --Bu dünyada bizim de

var olduğumuzu, dostluğumuzu tüm evrene yönelttiğimizde, bir

kısmının bizi de saracağını,' bilmemizden geçer. Bir başka deyişle, iç

ve dış dünyayla anlamlı ilişkiler içinde olan bir insan olmamız gerekiyor.



Matematiksel dille söylenirse, iletişim konusunda teknik bilgiler

ve beceriler gerekli, fakat kendi başına yeterli değildir. İletişim bilgi

ve becerilerinin arkasında gönül zenginliği, sevgi, anlayış ve hoşgörü

olmalıdır. Bu temel olmadan her türlü iletişim becerisi, yalın ve

anlamsız bir egzersizden ileri gidemez: Bilinçsiz bir temel üzerine

kurulmuş zenginlik, dinamik gücünden yararlanılmayan bir çağlayana

benzer. İnsan iletişimi, hem kafa hem de gönül zenginliği ister: Biri

olmadan diğerinin etkinliği yoktur.



Bir ülkenin trafik düzeni, o toplumun insan ilişkilerini yansıtan

önemli göstergelerden biridir. Trafik, araç kullanan kişilerin birbirleriyle

kurdukları ilişkilerin tümünü ifade eder. Bir ülkedeki trafik düzenine

bakarak, insanların birbirlerine nasıl bir tavır içinde olduklarını

gözlemleme olanağı vardır. Günlük yaşamımızın önemli bir parçası

olan trafikteki davranışlara, bu amaçla, kısa bir göz atalım.



TRAFİK KAZALARI -İLETİŞİM KAZALARI



Her gün karşılaşılan --trafik sorunları-- aslında kişiler arasında ortaya

çıkan --ilişki sorunları--nın tipik bir örneğidir. Trafik yasası, araç kullanan

kişilerin ilişkilerini düzenleyen kuralları kapsar. Taşıt gibi somut

bir nesne ile, sürücülük gibi açık seçik gözlemlenebilen bir davranışı

içerdiği için, trafikte aksayan yönleri görmek daha kolaydır.

İnsan ilişkilerinde aksayan yönleri gözlemleyebilmek trafikte olduğu

kadar kolay değildir; daha üst düzeyde bir algılama becerisi gerektirir.

Bu nedenle söze, gözlemlemesi kolay olan trafik sorunlarının tartışmasıyla

başlayalım.



Türkiye'nin trafik düzeninin bozukluğundan söz edildiğini işitmeyen

kalmamıştır. Trafik kazalarıyla ilgili haberler, çoğu kez, gazetelerin

ilk sayfalarında yer alır. Yılın belirli bir haftası --Trafik Haftası--

olarak adlandırılarak ister sürücü, isterse yaya olsun, vatandaşın

trafik bilgisi artırılmaya çalışılır. Yurt dışında, daha gelişmiş ülkelerde

bir süre bulunmuş kimseler, o ülkelerdeki trafik düzeniyle yurdumuzdaki

trafik düzenini karşılaştırarak --Bizde niçin onlar gibi düzenli

bir trafik yok?-- diye yakınır.



Kısacası, Türkiye'nin trafik düzeninin karmakarışık, başıbozuk

olduğu söylenir. Avrupa ya da Amerika toplumunun anlayışı içinde

değerlendirilirse, trafiğimizin gerçekten büyük bir başıbozukluk

içinde olduğu görülür. Ne var ki, Türk toplumunun yaşamını yönlendiren

geleneksel kültür anlayışı çerçevesinde bakılırsa, Türk trafiğinde

tutarlı bir düzen gözlenir.



Türkiye'deki trafiğin temelinde bulunan ve onu biçimlendiren

kurallar, toplum yaşamını yöneten temel anlayıştan kaynaklanır. Bu

nedenle, günlük trafik yaşamımızda uygulanan kurallar, Batılı ülkelerin

trafik kurallarından doğal olarak farklıdır. Kitapta yazılı olan trafik

yasası Batılı ülkelerin kurallarına yakın düşer; ama, sokakta uygulanan

trafik yasası Türk toplumuna özgüdür ve insan ilişkilerini yöneten

temel anlayışı yansıtır. Örneğin, --büyük aracın geçiş üstünlüğü

(vardır)-- kuralı bize özgü, trafik yasasında bulunmayan, oysa uygulamada

geçerliği olan bir kuraldır. Yine, --erkek sürücü kadın sürücüden

üstündür; kadın sürücü erkek sürücüye yol vermeli ve onun

önüne geçmemelidir-- kuralı, toplumumuza özgü, trafik yasasında

olmayan bir kuraldır.



Trafik yasasında bulunmayan, ama Türkiye'de uygulamada kullanılan

yukarıdaki örneklere benzer daha birçok --gizli kural-- gösterilebilir:

--Duruma göre kırmızı ışıkta durulmayabilir--, --Trafik polisi

tanıdıksa ceza yazmaz--, --Taksi şoförü, özel araç kullananlardan daha

ayrıcalıklıdır--, --Resmi araçlara ceza yazılmaz-- v.b.



Yukarıda da belirtildiği gibi, trafik, araçlı insanların ilişkisi olarak

tanımlanabilir. Ne var ki bu ilişki, sınırları ve kullanış biçimleri iyice

belirlenmiş yerlerde, yani yollarda yer alır. Bu sınırlandırmaya rağmen,

yol üzerinde trafik ilişkileri içinde olan kimselerin davranışlarıyla,

yüz yüze konuşan insanların iletişim ilişkileri arasında büyük

benzerlikler bulunur.



Bazı kimselerin, konuştukları kişilerin sözlerini sürekli olarak

kestiklerini gözlemişsinizdir. Bu kişiler sözlerini kestikleri kimselerden

sosyal mevki, prestij ya da yaş yönünden, büyük bir olasılıkla,

daha --büyük--türler. Sosyal itibar yönünden --büyük-- olan bu kişiler,

karşısındaki sanki konuşmuyormuş gibi, istedikleri anda söze

başlar. Bu davranış biçimiyle, trafikte büyük araçların kendilerinden

daha küçük olan araçların yollarını kesmeleri, sanki küçük

araçlar yokmuş gibi davranmaları arasındaki benzerlik ne denli çarpıcı,

değil mi?



Bir aracın sürücüsü, yolda kendinden başka araç yokmuş gibi

davranırsa, trafik kazası olur. Bir kişi konuşurken, karşısındakini nasıl

etkilediğini düşünmeden, kendi bildiği yönde istediğini söylerse,

aynı trafikte olduğu gibi, --iletişim kazaları-- ortaya çıkar. İnsan

ilişkileriyle ilgili bu kazaların sonucunda da --yaralananlar-- ve --ölenler--

vardır: Küsenler, ayrılanlar ve gücenenler --yaralıları--, kendi içine

kapanıp yalnızlığa gömülenlerse --ölenleri-- oluşturur.



İletişim kazaları, trafik kazalarında olduğu gibi, kazalara yol açan

nedenler bilindiği derecede azaltılabilir. İletişim konusunda bilgi

edinen birey hem kendini, hem de çevresindekileri daha iyi değerlendirir

ve anlar. Kendi davranışlarını değerlendirebilen kimse, kurmuş

olduğu ilişkilerin temelinde yatan psikolojik süreçleri anlar ve

farkına varmadan ortaya çıkan --iletişim kazaları--nı önleyebilme olanağına

kavuşur.



SÖZÜN KISASI



Bir kişinin kendinden hoşlanması ve kendini diğer insanlarla, doğayla

ilişki içinde görmesi, yaşamının anlamlı olmasını sağlar. Gergin

bir toplum içinde yaşıyoruz; kişileri kuşatan bu gerginliğe esir düşmemek

için, kişinin kendisiyle ve çevresiyle, bilinçli ilişki kurması

gerekir. Bilinçli iletişim, anlamlı yaşama, anlamlı yaşam da sakin ruh

halinin gelişmesine yol açar.



Türk insanı özgürlükçü çağdaş anlayışın toplumumuzda kök salması

ve filizlenmesi için --iletişim gereğini-- benimsemeli ve zaman

kaybetmeden uygulamaya koymalıdır. Özgür ortam içinde yapılan

iletişim, toplum sorunlarının çözümüne olduğu kadar, kişiler arası

sorunların çözümüne de katkıda bulunur.



İletişim alışkanlıklarının bazıları, trafik ilişkilerinde görülür. Trafik

kazaları nasıl ölü ve yaralılar ortaya çıkarıyorsa, iletişim kazaları

da --ölü-- ve --yaralılar-- ortaya çıkarır. Bu tür --ölü-- ve --yaralılar'ın

sayısı azaldıkça toplumumuz daha sağlıklı olur.



:::::::::::::::::



2



İletişim Düzenleri



:::::::::::::::::



Birinci bölümden sonra okuyucu umarım, iletişim gereğini anlamış,

insan ilişkilerinin yaşamın hem özünü hem de çerçevesini oluşturduğunu

kabul etmiştir. Bu bölümde, iletişim dinamiğini gözden geçirerek,

iletişim varsayımlarını ve iletişimin iki düzeyini inceleyeceğiz.



TEMEL İLETİŞİM VARSAYIMLARI



Aşağıda ele alınan temel iletişim varsayımları Amerikalı bilim adamları

Paul Watzlawick, Janet H. Beavin ve Don D. Jackson'ın (1967)

Pragmatics of Human Communication adlı kitabında ileri sürülmüştür.

O zamandan bu yana, insan etkileşiminin dinamiğini açıklamada, bu

varsayımlar sık sık kullanılmışhr.



Watzlawick, Beavin ve Jackson; beş temel varsayım önermiştir.

Bu beş temel varsayım şunlardır: l. İletişim kuramamak olanaksızdır;

2. İletişimin ilişki ve içerik düzeyleri vardır; 3. Mesaj alışverişindeki

dizisel yapının kendi başına bir anlamı vardır; 4. Mesajlar sözlü

ve sözsüz olarak iki tiptir; 5. İletişim kuran kişiler ya Eşit ya da Eşit

Olmayan ilişkiler içindedir. Oldukça kapsamlı olan bu varsayımlar

iletişim olaylarını incelemek isteyen bilim adamı için temel bir çerçeve

oluşturur.



İletişimin ilk temel varsayımı, iletişim kurmanın zorunlu oluşundan,

daha doğrusu iletişim kuramamanın olanaksızlığından söz

eder. Bu nedenle, temel iletişim varsayımlarının tartışmasına onunla

başlıyorum.



İletişim kuramamak olanaksızdır



Watzlawick, Beavin ve Jackson --davranış--ın karşıtının bulunmadığını,

başka bir ifadeyle, --hiçbir şey yapmama--nın dahi, davranış olduğunu

ifade ederler. Bu nedenle, hareket etmek ya da bir şey söylemek

kadar, hareket etmemek ya da susmak da bir davranıştır ve anlamlı

bir mesaj oluşturur. Bu tür gözlemlerden sonra, vardıkları sonucu

bir varsayım olarak şöyle ifade ederler: Aynı sosyal ortamda birbirlerini

algılayan kişilerin iletişim kuramamaları olanaksızdır.



Bir otobüs yolculuğu yaptığınızı düşünün; kimseyle konuşmak

istemiyorsunuz. Yanınıza konuşkan yaşlı bir bayan oturuyor, uygar

insan olmanın gereği hafifçe tebessüm ettikten sonra gözlerinizi

kapatıyorsunuz ve uykunuz ya da başağrınız varmış gibi davranıyorsunuz.

Bu durumda ne yaparsanız yapın, ya da yapmayın, yaptığınız ya da

yapmadığınız davranışın her birinin bir anlamı vardır ve

öbür kişi için bir mesaj oluşturur. Gözlerinizi kapamanız, --uykum

var -ya da başım ağrıyor-sizinle konuşamam;-- mesajını verir. Elinizdeki

dergi ya da kitabı okumaya devam etmeniz, --okuduğum kitap (dergi)

daha çok ilgimi çekiyor, kitap okumayı sizinle konuşmaya yeğliyorum,--

mesajını verir.



Günlük yaşamda, belirli bir sosyal çerçeve içinde yer alan insanlar,

farkında olsunlar ya da olmasınlar, birbirleriyle iletişim içindedirler.

İletişim kurmak için belirli bir davranış gösterme zorunluğu

yoktur. Hiçbir davranışta bulunmama da, anlamlı bir mesaj oluşturur.



Evli bir çifti ele alarak bireysel düzeyde örnek verelim. Eşlerden

biri, diğeri yokmuş gibi, sırf kendi düşünceleri çerçevesi içinde davranmaya

başlar ve --Benim ne yaptığım seni ilgilendirmez, kendi bildiğim

ve inandığım biçimde yaşamak istiyorum,-- derse, gerçeğe uymayan,

hatalı bir anlayış içinde davranmış olur.



Örneğin, Nizam Bey her Cumartesi akşamı arkadaşlarıyla buluşup

kafa çekmeye alışmış biri olsun. Nilüfer Hanım ise, her Cumartesi

akşamını amca, dayı, hala ve teyzelerinin de katıldığı geniş aile

toplantısında geçirmeye alışmış biri. Bu kişilerin evliliklerinin sağlıklı

bir çizgide yol alabilmesi için, eşlerin birbiriyle konuşarak, Cumartesi

akşamı konusundaki beklentilerini açıklığa kavuşturmaları gerekir.

Belki de, bu konuda içtenlikle kabullenebilecekleri bir uzlaşmaya

varacaklardır.



Nizam Bey, evlenmeden önceki davranışlarını sürdürürse, karısına,

--Sen benim yaşamımda yoksun!-- mesajını, bilmeden, istemeden

verir. Öte yandan, Nilüfer Hanım kocasını Cumartesi akşamları

kendi aile toplantısına götürmekte ısrar ederse, bilmeden kocasına,

--Benim daha önceki kurduğum düzene ayak uydurduğun, benim

aileme ilgi gösterdiğin sürece, seni sever ve sayarım!-- mesajını verir.



Eşlerin, belirli bir ilişki içine girmiş olduklarını, birbirlerinin düşünüş

ve beklentilerini hesaba katarak davranmaları gerektiğini görebilmeleri

gerekir. --Ben kendi bildiğimi yaparım, o da kendi bildiğini yapsın--

anlayışı, iletişimin temel varsayımına aykırı düşer. Evlilik

ilişkisi içinde her bir eşin davranışı, diğeri için mutlaka bir mesaj

niteliği taşır; bu nedenle, mesajı veren kişi, mesajın sorumluluğunun

bilincinde olmalıdır. Aksi halde, daha önce sözü edilen --iletişim kazaları--

ortaya çıkar.



Bu varsayım, toplumsal düzeyde de geçerlidir. Türkiye'de yaşayan

bir kimse, --Ben kendi bildiğim biçimde ve kendi inandığım değerler

çerçevesinde yaşayacağım, halkın neye, niçin inandığı beni ilgilendirmez!--

diyemez. Toplum değerleri, yaşam felsefesi, etkileşim

biçimi trafikte, bakkalda, yolda, okulda o kişiyi kuşatır; farkında olsun

ya da olmasın, kişi toplumla sürekli ilişki içindedir. ,



Toplumumuz, --iletişim kazaları-- sonucu --yaralanan--; --sakatlanan--

ve --ölenler--le dolu bir toplumdur. Yukarıda sözünü ettiğimiz

çift iletişim konusunda bilinçlenmezse, --yaralananlar-- listesine eklenir,

zamanla ya iletişim konusunda bilinçlenerek --yaralarını-- tedavi

ederler, ya da --umut yok, ölüme mahkum-- grubuna girerler.



Şimdiye kadar söylenenler bir cümleyle özetlenirse, aynı sosyal ortam

içinde yer alan kişiler, birbiriyle sürekli iletişim içindedir; bu kişilerin

iletişim kuramamaları olanaksızdır.



İletişimin ilişki ve içerik düzeyleri vardır



Watzlawick, Beavin ve Jackson'ın önerdikleri ikinci temel varsayım,

iletişimin iki düzeyi olduğunu vurgular. İkinci temel varsayım şudur:

Her iletişim faaliyetinin bir içerik bir de ilişki olmak üzere iki düzeyi

vardır; ilişki düzeyi içerik düzeyine anlam veren çerçeveyi oluşturur ve bu

nedenle daha üst aşamadadır.



(1) Sen okula gidecek misin?



(2) Siz okula gidecek misiniz?



(3) Okula gitmeyi düşünüyor musunuz?



cümleleri aynı içeriği, fakat farklı ilişkileri ifade eder. Birinci cümlede,

konuşanın kendini diğer kimseyle ya eşit, ya da ondan daha güçlü

gördüğünü anlarsınız. İkinci cümlede konuşanın diğerine eşit ama

resmi bir ilişki içinde, ya da ondan daha güçsüz olduğunu düşünebilirsiniz.

Üçüncü cümlede ise, konuşan, diğerinin karar verme özgürlüğüne

saygılı olduğunu belirtiyor; bu durumda, karşıdakinin, konuşandan

daha güçlü olduğunu tahmin edebilirsiniz.



Görüldüğü gibi, aynı içerik, iletişim kuran kişilerin ilişkilerinin

türüne göre, farklı biçimlerde ifade edilebilir. İlişki içinde bulunan

kişiler, iletişim yoluyla, durumlarını sürekli olarak karşılıklı tanımlarlar;

bu tanımlamada hemfikir oldukları sürece, iletişimde aksaklık

olmaz. Kişilerin birbirlerini tanımlamalarında farklılık başgösterdiği

anda, iletişimde aksaklıklar başlar.



Bir öğrenci hocasına, --Sen okula gidecek misin?-- diye sorarsa,

kendisini hocasına ya eşit ya da ondan üstün gördüğü izlenimini verir:

Bu tür bir ilişki, hem aydının hem de halkın paylaştığı Türk kültür

değerlerine ters düşer. Bu ilişkiye hocanın tepkide bulunması

beklenir; öğrencinin --terbiyesiz-- --münasebetsiz-- ya da --saygısız-- olduğu

düşünülür. Bu öğrenci, --Hocanın okula gidip gitmeyeceğini

öğrenmek istedim; soru sormak suç mu?-- gibi bir savunmayla işin

içinden çıkamaz. Çünkü, işlediği suç, içerik düzeyinde değildir, ilişki

düzeyindedir.



Yukarıdaki örnekte de görüldüğü gibi, iletişim içindeki taraflar

birbirlerini, beklentileri doğrultularında tanımladığı sürece, iletişim

aksamadan devam eder. Bir başka deyişle, öğrenci öğretmene saygılı

ve öğretmen öğrenciye resmi davrandığı sürece, iletişim doğal sürecinde

ilerler.



İlişkiler, genellikle konuşma konusu yapılmaz, çünkü iletişimde

bulunan kişiler çoğu kere kurdukları ilişki türünün bilinçli olarak

farkında değildirler ve bir aksaklık çıkmadığı sürece de, bu böyle devam

eder gider. Kişilerin ilişki içinde birbirlerini tanımlamaları farklılaştığı

zaman, yani ilişkide aksaklık olduğu zaman, ilişki konuşma konusu olur.



--Ben senin hocanım, benimle böyle konuşmamalısın!-- --Ben senin

sevgilin olmayı değil, sadece arkadaşın olarak kalmayı istiyorum!--

--Lütfen bu kadar yaklaşmayın bana, biraz daha uzakta durursanız

daha memnun olacağım!-- gibi sözler, ilişki düzeyinde farklı algılamalar

olduğunu ve iletişim kuran kişilerin birbirlerini, farklı beklentiler

içinde algıladıklarını gösterir.



İnsanlar, birbirlerine ilişkilerinden ne kadar az söz etmek ihtiyacını

duyarlarsa, ilişkileri o kadar sağlıklı ve doğaldır. İlişkide sorunlar

başladığı zaman, ilişkinin türü, konuşma konusu olmaya başlar.



İlişki düzeyi, gönderilen mesajların nasıl yorumlanacağını belirlediğinden,

daha üst düzeydedir ve teknik olarak --meta-iletişim düzeyi--

olarak bilinir. --Meta-- eski Yunanca --onunla birlikte, ona dair ve

onun üstünde-- anlamlarına geldiğinden, bilim adamları üst düzeydeki

iletişime --meta-iletişim-- adını verir. Hatırlayacağınız gibi, --Sen

okula gidecek misin?-- sorusunun (iletişim içeriğinin) yorumu, öğretmen

hoca ilişkisi içinde (meta-iletişim düzeyinde) uygun düşmemiştir.

Yoksa sorunun kendisi Türkçe'dir ve eşit iki arkadaş, ya da konuşanın

güçlü olduğu durumlarda (uygun meta-iletişim düzeyinde) rahatlıkla

kullanılabilir ve kimseyi rahatsız etmez.



İişkiler düzeyinde, kişilerin birbirlerini nasıl tanımladıklarını ve

bu tanımlamalara nasıl tepkide bulunduklarını ilerde tartışacağız.

Şimdi ikinci temel varsayımı özet olarak bir kere daha ifade edelim:

Her iletişim faaliyetinin, bir içerik ve bir de ilişki olmak üzere iki düzeyi

vardır; ilişki düzeyi, içerik düzeyine anlam veren çerçeveyi otuşturur ve bu

nedenle daha üst aşamadadır.



Mesaj alışverişindeki dizisel yapı, anlam oluşturur



Üçüncü temel varsayım, ilişki türünün, mesajların oluşturduğu sıralamaya

göre değişebileceğini ifade eder. İletişim, sürekli bir mesaj

alışverişidir. Konuşan mesaj gönderir; dinleyen bu mesaja tepkide

bulunur; bu tepkiye bir cevap verilir, bu cevabın karşılığı alınır ve

etkileşim böylece sürer gider. Bu etkileşim dizisi içinde, bir mesajın

nerede yer aldığı, yani hangi mesajdan önce ve hangi mesajdan sonra

geldiği, o mesajın anlamını etkiler. Bu yapı her iletişim faaliyetinde

vardır ve bireylerin birbirlerini tanımlamaları bu yapıyla ilişkilidir.



Öğretmen okulda öğrettiği için mi maaş alır, yoksa maaş aldığı

için mi öğretir? Gazetedeki köşe yazarı yazdığı için mi para alır, yoksa

para aldığı için mi yazar? Bu iki soruda söz konusu olan öğretme

ve yazma davranışı, yukarıdaki sorulara verilen cevaplara göre farklı

değerler alırlar: Maaş aldığı için öğreten öğretmen yerine, öğrettiği

için maaş alan öğretmen üstün tutulur. Ne var ki, gerçekte bu iki insanın

davranışları arasında bir fark yoktur sadece biz davranışları

farklı sıra içinde gördüğümüzden, farklı anlamlar veririz.



Maaş alma davranışı A; öğretme davranışı B olsun. Bu davranışlar

birbirlerini takip ederler. Aralarındaki ilişkiyi -işaretiyle

gösterelim:



A-B-A-F-: A-B-A-B-A-B

dizisi, iki biçimde gruplaştırılabilir.



1) (A-B)-(A-B)-(A-B)-(A-B)-(A-B)-A



2) (B-A)-(B-A)-(B-A)-(B-A)-(B-A)-B



Birinci dizide, maaş alma davranışı, öğretme davranışına götürür,

ikincide ise öğretme davranışı; maaş almaya yol açar. Aynı birimler

iki farklı biçimde yapılaştırılarak iki farklı anlama ulaşılabilir.



Aralarında sorun olan bir karı-koca düşünün. Kadına göre sorun

şu: --Kocam ev işlerinde bana yardım etmiyor. Ben de çalışıyorum, o

da çalışıyor. İşten sonra ikimiz de eve yorgun geliyoruz. Eve gelince

yemek yapma, masayı hazırlama hep bana kalıyor. Onun da yardım

etmesi, benim kadar katkıda bulunması gerekir. Gazeteyi alıp, bir

köşeye çekilerek okuması gücüme gidiyor; asabım bozuluyor.--



Erkeğe göre ise sorun şu: --Eve gelince mutfakta karıma yardım

etmek istedim; yaptığım her şeyde bir kusur buldu, sürekli dır dır

ederek, yaptığım her işi eleştirdi. Benim kurduğum masayı bozdu,

kendisi yeniden kurdu; su bardaklarını değiştirdi. Kendisine danışarak

yaptığım işlerde de yapış tarzımı beğenmedi. Onun dırdırından

kurtulmak için şimdi hiç mutfağa girmiyorum, kendimi gazeteye gömüyorum,

sanki ben orada yokmuşum gibi davranıyorum.--



Kadın durumu farklı algılamakta, --Benim ısrarımla gönülsüz olarak

mutfağa girdiği için, her şeyi baştansavma yapıyor, ondan dolayı

söyleniyorum;-- demekte, kocası ise, --Ben isteyerek yardım ediyorum,

ama, dırdırını duymamak için şimdi mutfağa girmiyorum;-- demektedir.



Gördüğünüz gibi, eşler davranışlarını reddetmiyorlar; bu davranışlar

dizisini, öğretmen ve maaş örneğinde olduğu gibi, farklı biçimlerde

yapılandırıyorlar. Karı-koca yapılandırma konusunda, bu

algılama farkını gideremediği sürece, aralarında bir uzlaşmaya varamazlar.



1986 yılında, Amerika'nın Teksas eyaletinde, barda garsonluk yapan

kadını zorlayarak cinsel ilişkide bulunduğu nedeniyle bir erkek

mahkemeye verildi. Adamın avukatı --Kadının o gece kilotsuz olduğunu

ve adamı baştan çıkarmak için, sık sık kalçasını ve mahrem yerini

gösterdiğini, bir başka deyişle, adamı teşvik ettiğini,-- savundu.

Kadın ise, --Kilotunun adam tarafından zorla çıkarıldığını, fakat meseleyi

büyütüp bir rezalet çıkarmamak için, o anda pek üstüne gitmediğini;--

söyledi. Jüri kararını, kadının kilotlu ya da kilotsuz olduğuna

bakarak verdi. Besbelli ki, kadın kilotsuzsa erkeğin davranışı

--kışkırtılmış bir davranış-- kadın kilotluysa --saldırgan bir davranış--

olarak algılanacaktı. Aynı davranış, etkileşim dizisindeki yerine göre,

farklı anlamlar almaktadır.



İletişimle ilgili üçüncü temel varsayım, bir cümleyle şöyle ifade

edilebilir: Mesaj dizisini yapılaştırma biçimleri, iletişim ilişkilerini

belirleyen önemli faktörlerden biridir.



Mesajlar iki tiptir



Watzlawick, Beavin ve Jackson'ın ileri sürdüğü dördüncü temel varsayım,

düşünsel ve duygusal mesajları birbirinden ayırt eder. Söz, ister

yazılı olsun ister konuşulsun, karmaşık bir gramer yapısına göre

oluşturulur ve mantıksal analizlere izin verir. Yüz ifadesi gibi sözsüz

mesajlar, gramer kurallarına göre oluşturulmaz ve mantıksal analizleri

yoktur. İçerik iletişiminde, sözlü mesajlar; ilişkiyle ilgili tutum ve

tercihlerin anlatımında ise, sözsüz mesajlar en etkili olurlar.



Bilim sözlü mesajlar üzerine kurulur. Her bilimin kendine özgü

terminolojisi vardır. Bu terminoloji bilinmeden; söz konusu bilgi iletişimi

ve bilgi üretimi gerçekleşemez. Bu nedenle dil, insan uygarlığının

ilerlemesi ve yayılmasında en önemli araçtır. İnsan kültür ve

uygarlığının altında yatan bu güçlü araç, insan ilişkileri söz konusu

olunca, oldukça sığ ve etkisizdir. Bir bakış, dokunma; vücudun pozisyonu,

duyguları daha etkili ve dolaysız ifade eder. Omuza konan

bir el, dostluk ve arkadaşlık üzerine yazılmış bir söylevden daha etkilidir.



İki sevgili arasındaki ilişki ne kadar sözlü mesajlarla ifade ediliyorsa,

ilişkinin o derecede zayıf olduğu düşünülür. Bir başka deyişle,

--Seni çok seviyorum;-- --Tatlım bugün seni özledim;-- biçiminde

konuşan donuk yüzlü, monoton kişi, duygularını getirdiği çiçekle,

bakışıyla ve yüz ifadesiyle ifade eden kişi kadar ilişkisinde başarılı

olamaz. Kısaca söylenirse, zihnin mesajı sözle, gönlün mesajı sözsüz

ifade edilir.



Dördüncü temel varsayım şöyle ifade edilebilir: Sözlü iletişim akıl,

mantık ve düşünceyi, sözsüz iletişim duyguları ve ilişkileri en etkili ifade

etme aracıdır.



Eşit ve eşit olmayan ilişkiler



Beşinci temel varsayım, ilişkinin türüyle ilgilidir. Eşit ve eşit olmayan

iki tür ilişki vardır. Kişiler birbirlerini denk görürlerse, eşit ilişki

içinde iletişimlerini sürdürürler. Bu tür iletişim içinde olanlar --Ben

zekiyim, konuştuğum da zeki,-- --Ben çalışkanım, konuştuğum da çalışkan,--

--Ben istediğimi söylemekte özgürüm, konuştuğumun da istediğini

söyleme özgürlüğü var;-- gibi düşünürler.



Eşit olmayan ilişki içinde olanlar, --Ben zekiyim, konuştuğum ahmak,--

--Ben çalışkanım, konuştuğum tembel;-- --Ben istediğimi söylemekte özgürüm,

konuştuğum kişinin istediğini söyleme özgürlüğü olmamalı,-- gibi düşünürler.



ABD toplumunda, aile içinde kadın ve erkeğin genel olarak eşit

olduğu kabul edilir; --evin reisi erkektir-- anlayışı pek rağbette değildir.

Türkiye'de ise, --erkek evin reisidir-- görüşü yaygındır. Bu anlayış,

bir kültür değeri olarak, farkında olmadan, varlığını sürdürür.

Bu nedenle, --erkek evin reisidir-- anlayışını paylaşan eşler, bu konuda

konuşma gereksinimi duymadan, evliliklerini ahenk içinde yürütürler.



Bir Türk erkeğinin Amerikalı kadınla evlendiği durumlarda ise,

iletişim içinde kadın --eşit ilişkiler-- varsayarak konuşur, erkek ise

--evin reisi-- olarak konuşmaya devam eder. Aynı kültürden olmayan

bu çift kısa bir zaman sonra, --Ailenin reisi kim?-- sorusunu tartışmaya

başlarlar. Konuştukları içerik ne olursa olsun, ilişkinin türünün

tanımında aralarında farklılık olduğu için, iletişim aksar.



Beşinci varsayım, bir cümleyle şöyle özetlenebilir: Tüm iletişim

etkileşimleri, benzerlik ya da farklılığa dayanarak, ya eşit ya da eşit

olmayan ilişkiler içinde yer alır.



İletişimde bulunan kişiler, bu ilişki içinde kendilerini sürekli tanımlama

içindedirler. İlişki içinde benliğin tanımlanması, aşağıda

görüleceği gibi, iletişim sürecinin temel dinamiğini oluşturur.



ETKİLEŞİM İÇİNDE BENLİK TANIMI



Bireyler kurdukları ilişki içinde kendilerini tanımlamaya başlarlar.

Bir örnekle konuya girelim: Hakkı Bey bir bankanın şube müdürüdür.

Sekreteri Nazan Hanım, Pazartesi sabahı Hakkı Bey'le, Pazar

akşamı gösterilen bir TV programı hakkında konuşmak ister:



Nazan Hanım: --Dün akşam TV'deki Doğu Anadolu dizisini seyrettiniz mi?--



Bu noktada ilişkiye bakalım; Nazan Hanım, ilişki düzeyinde

--kendimi, sizinle TV'de neyi seyrettiğinizi konuşabilecek kadar

yakın bir ilişki içinde görüyorum,-- diyor. Hakkı Bey, Nazan Hanım'ın

ilişki içinde kendini bu şekilde tanımlamasına üç biçimde tepkide

bulunabilir:



(1) Nazan Hanım'ın tanımını kabul edebilir,



(2) Nazan Hanım'ın tanımını reddedebilir, ya da



(3) Nazan Hanım'ı umursamayabilir.



Bu seçeneklerin her biri, Hakkı Bey'le Nazan Hanım arasında birbirinden

farklı ilişki türlerine işaret eder. Her bir seçeneği ayrı ayrı

ele alalım.



Kabullenme (Tasdik/Conformity)



Nazan Hanım, --Dün akşam TV'deki Doğu Anadolu dizisini seyrettiniz mi?--

diye sorduğunda; Hakkı Bey, --Hayır seyredemedim; hanımla

birlikte dayımları ziyaret ediyorduk, seyretme olanağı bulamadık;--

diye cevap verirse, Nazan Hanım'ın, --TV'de neyi seyrettiğinizi

konuşabilecek kadar kendimi sizinle yakın ilişki içinde görüyorum,--

tanımını kabul etmekte, --evet, bu tanımınızı kabul ediyorum,

akşam evde ne yaptığımızla ilgili birbirimize sorular sorabiliriz;-- izlenimi

vermektedir. Bu izlenimde samimi ise, sekreterle müdür arasında

bir ilişki sorunu olmaz.



Hakkı Bey, çekingen bir kişi ise, ya da sekreterin güçlü --dayısı--ndan

çekindiği için ilişkiyi --içtenlikle-- kabul etmediği halde, sanki

kabul ediyormuş gibi görünüyorsa, ortada önemli bir ilişki sorunu

vardır. Bu sorun yüzeyde kendini göstermeyebilir, ne var ki, ilişkide

örtük bir gerginlik vardır ve ilk fırsatta bu gerginlik kendini gösterir.



Kişiler, her günkü ilişkileri içinde, kendilerini yüzlerce defa tanımlarlar.

Bu ilişkilerde her zaman kabullenme görmezler. Çoğu kere,

ilişki içinde kişinin kendini tanımlaması, kabul edilmez, reddedilir.



Reddetme (Rejection)



Nazan Hanım --Dün akşam TV'deki Doğu Anadolu dizisini seyrettiniz mi?--

diye sorduğunda, Hakkı Bey, --Nazan Hanım, lütfen bana

cari hesap defterlerini getirin ve Beyoğlu Şubesi'ne telefon ederek

Adnan Bey'i arayın!-- diye cevap vermişse, Nazan Hanım'ın, --kendimi,

TV'de neyi seyrettiğinizi konuşabilecek kadar yakın ilişki içinde

görüyorum;-- tanımını kabul etmemekte, --sekreter olarak sınırlarınızı

bilin ve benimle samimi olmaya kalkmayın!-- mesajını vermektedir.



Nazan Hanım, ilişki düzeyinde verilen bu mesajı alabilirse, müdürle

sekreter arasındaki ilişki normalleşir ve bir sorun çıkmaz. Ne

var ki, Nazan Hanım kendini --resmi-- değil, --samimi' hava içinde

tanımlamaya devam ederse, müdür ve sekreter arasında bir iletişim

sorunu çıkar, gerginlik ve huzursuzluk başlar. İnsan ilişkilerindeki

bu tür huzursuzluk ve gerginlikler, --ilişki-- düzeyini konuşma konusu

yapar. Daha önce söylendiği gibi, ilişki düzeyinde sorun olmadığı

sürece, ilişki konuşma konusu yapılmaz.



Birbirlerinin --benlik tanımları--nı, iletişim içinde reddeden kişiler

aralarında kafa ve gönlü zenginleştirecek bir iletişim kuramazlar.



İletişim içinde tanımlanan benliği kabul etmeme, reddetme zararlı,

yıpratıcı bir ortam yaratır. Watzlawick ve arkadaşları (1967) kitaplarının

büyük bir bölümünü, çocuklarda ve yetişkinlerde gözlenen

çoğu ruhsal sorunların, sosyal ortamdaki etkileşimde bulunan reddetme

ve umursamama davranışından geldiğini kanıtlamaya ayırmışlardır.

Onlara göre, iletişimdeki --reddetme-- davranışının yarattığı

zarar, --umursamama--nın yarattığı kadar fazla değildir. Umursamama,

psikolojik bakımından en zehirli, en öldürücü ortamı yaratır.



Yukarıda verilen örneğe yeniden dönerek, şimdi umursamama

davranışına bakalım.



Umursamama (Disconfirmity)



Nazan Hanım --Dün akşam TV'deki Doğu Anadolu dizisini seyrettiniz mi?--

diye sorduğunda, Hakkı Bey, --hiçbir şey-- söylemese, yapmasa

ve sanki sekreter orada yokmuş gibi davransa, Nazan Hanım'ın,

--kendimi, TV'de neyi seyrettiğinizi konuşabilecek kadar yakın

ilişki içinde görüyorum;-- tanımını kabul etmemekle kalmayacak,

sekreterin insan olarak orada varlığının umurunda olmadığını ifade

etmiş olacaktır.



Kabullenme ve reddetme, kişinin o an içinde kurmaya çalıştığı

ilişkinin benimsenip benimsenmediğine işaret eder. Umursamama

kişinin kendinin önemsenmediğini, değersiz olduğunu, yok olduğunu

belirtir. Watzlawick ve arkadaşları, umursamamanın ilişki içinde en

sağlıksız psikolojik durumu yarattığını öne sürerler. --Bir insana dünyanın

en dayanılmaz işkencesini yapmak isterseniz, onu 'umursamama'nın baskın

olduğu sosyal bir ortama koyun,-- önerisinde bulunurlar.

Onlara göre, --En acı ve ızdırap verici bedensel işkence bile,

umursamamaya yeğlenir, çünkü bedensel işkenceyi yapan, işkence

yaptığı kişinin varlığını kabul etmiş olmaktadır.--



Watzlawick, Beavin ve Jackson, toplum içinde insan ilişkilerinin

çoğunlukla --kabullenme--, --reddetme--, ya da --umursamama-- türünden

olabileceğini, sağlıklı bir toplum yaşamını sürdürebilmek için

ağırlığın --kabullenme-- yönünde olması gerektiğini ifade ederler.

Toplumdaki ilişkiler genellikle --reddetme.-- yönündeyse, o toplumda

cinayetler, kavgalar, sürtüşmeler çoğalır; genellikle --umursamama--nın

ağır bastığı toplumlarda ise akıl hastalıklarında bir artma olur.



İlişki içinde olan kişiler, ilişkileri süresince, birbirlerini her üç

türden tanımlama içine sokarlar: Karısıyla çoğunlukla kabullenme türünden

bir tanımlaına içinde olan koca, bazen reddetme ve ara sıra

da umursamama davranışı içinde olabilir. Bir ilişkinin tümden kabullenici

ya da reddedici olması gerçeğe uymaz. Kabullenme, reddetme

ve umursamamanın frekansı, ilişkiye temel özelliğini kazandırır.



Çetin Altan'ın aşağıdaki yazısı, incelediğimiz konuyu bizim topluma

uyguluyor.



Sen Adam Değilsin, Yoksun Dünyada



«Çocukluğuyla gençliği Yeşilköy köşklerinde geçmiş, eski bir İstanbul

efendisi olan kırçıl bıyıklı Tarık bey:



-Her sabah evden çıkarken o gün karşılaşacağım tüm davranışlarla

sözlerin bana kişi olarak var olmadığımı, yürüyen, kıpırdayan

bir insan gölgesi dahi sayılamayacağımı tekrar tekrar ihtar edeceğine

kendimi hazırlayarak adımımı atıyorum sokağa, dedi.



Güngörmüş, hoşsohbet bir adamdı Tarık bey:



-Köşede gazete de satan, gedikliden emekli suratsız bir tütüncü

var. Gazete almak için ona uğruyorum. Paramı hazırlayarak, günaydın

diye tütüncüden gazetemi istiyorum. Selamımı almadan dükkanının

içinde ayran yahut süt şişelerini düzeltmeye devam ediyor. Bir

garip tad alıyor, beni görmezlikten gelip adam yerine koymamaktan.

Yani tavırlarıyla --Sen yoksun mevcut değilsin,-- demek istiyor. Bende

içimden tekrarlıyorum, --Ben yokum, mevcut değilim..-- ama yine de

gazeteyi uzatmasını bekliyorum. Beni adam yerine koymadığını kanıtlayacak

süre kendince geçince, kafasının dağılmasını istemeyen bir

atom bilgininin özensizliğiyle yüzüme bile bakmadan gazeteyi alıp

uzatıyor.



Tarık bey, gözlüklerinin arkasından kıskıs gülerek, tütüncünün

gazeteyi nasıl alıp uzattığını gösteriyordu.



-Elimde gazete dolmuş durağına gidiyorum. Durak her zaman

kalabalık oluyor. Kimsenin sırasını çalmadığımı gösterecek bir yere

duruyorum. Derken bir dolmuş geliyor, bütün bekleşenler kapılara

üşüşüyor, binen biniyor, binemeyen kalıyor. Ben sıram gelmediği

kanısıyla acele etmiyorum. Bir dolmuş daha geliyor, benden sonra gelenler

de kapılara üşüşenlerin arasına katılıyor. Biliyorum ki kimse

bana --Buyurun sıra sizde,-- demeyecek. Bazen artık sıramın geldiği

inancıyla ben yeni gelen bir dolmuşun kapısına doğru seyirtiyorum.

Ya sert bir omuz darbesi iniyor göğsüme, ya arkadan gelip içeri girmek

için eğilen birinin kalçası dayanıyor karnıma. Kişiler mekanik bir

itip kakmanın ortaklığında bana --Sen yoksun, mevcut değilsin,-- diyorlar.

Ben de içimden tekrarlıyorum, --Ben yokum, mevcut değilim.--

Sonunda geç de olsa biniyorum dolmuşa. Benden önce inecekler, şoföre

--Şurada dur,-- diyorlar. Bu aynı zamanda bana --Sen de in rahat

çıkalım,-- demek. Ben de araba durunca hemen yere iniyonım, yanımda

oturanın çıkmasını bekliyorum. Onlar yine yüzüme bile bakmadan

çekip gidiyorlar. Yani adam yerine koymuyorlar beni. Bir anlamda

--Sen yoksun, yeryüzünde var değilsin;-- demek istiyorlar. Bende

içimden --Ben yokum, yeryüzünde var değilim,-- diyorum.



Tarık bey, kendiyle yahut İstanbul'un hoyratlığıyla eğlenir gibi

sigarasını yakıyor ve gözlüklerinin arkasından devam ediyordu kıs

kıs gülmeye:



-İneceğim yere gelince --Şoför efendi durur musunuz?-- diyorum.

Bazısı duruyor, bazısı duymazlıktan gelerek, müşteri gördüğü

yere kadar gidip orada duruyor. Bazısı --Haydi yahu acele et, işimiz

var,-- diyor. Ben hepsine inerken 'Teşekkür ederim,-- diyorum.

Çoğunlukla cevap vermeden gazlıyorlar. Birini rahatsız ederek inersem,

ona da teşekkür ediyorum. O da genellikle cevap vermiyor. Ben

daha evden çıkarken yok sayılacağımı bildiğim için asla yadırgamıyorum

bunları. Gayet normal karşılıyorum. Sade bana değil, herkes

birbirine, --Sen yoksun, insan olarak bir sıfır kadar bile değerin yok--

demekten hoşlanıyor. Bayılıyorlar birbirlerini adam yerine koymamaya.

Bu arada ben de payımı alıyorum ama ben direnip, ille de ben

varım diye inatlaşmıyorum. --Yokum, mevcut değilim,-- diye devam

ediyorum günlük serüvenime.



Tarık bey keyifli keyifli tüttürüyordu sigarasını.



-Dolmuştan inince karşı kaldırıma geçerken iki-üç taksiyle özel

arabadan mutlaka sesler yükseliyor: --Sallanmasana moruk,-- --Yürüsene

ulan ihtiyar,-- --Geç hadi geç teneşir horozu.-- Ben hep yaya geçidinden

geçtiğim için beklediklerine kızıyorlar. Varmış gibi yürümem

sinirlendiriyor onları. Yok olduğumu, var olmadığımı hatırlatmak istiyorlar

bana. Ben de --Merak etmeyin, yokum, var değilim,-- diye geçiyorum

karşı kaldırıma. Bazen oralarda bir trafik polisi duruyor. Çok

seviyorum o polisi. Çünkü o da şoförlerin olmadığı kanısında. Onlara

--Bas ulan geri;-- --Kör müsün ulan ayı,-- diye bağırıyor. Arada bir sinek

kovalar gibi hiçbirinin suratına bakmadan eliyle --Geç geç;-- yapıyor.

Yani şoförler beni, polis de şoförleri adam yerine koymuyor.

Herhalde komiseri de polisi adam yerine koymuyordur.



Tarık bey sigarasının izmaritini tablada söndürdü.



-Akşam dönerken de yine aynı şey. Kalabalığın bireyleri, bıkıp

usanmadan, --Sen yoksun, yeryüzünde var değilsin,-- demeyi

sürdürüp gidiyorlar. Ben de --Ben yokum, var değilim,-- diye mırıldanmaya

devam ediyorum içimden. Adam yerine konmamak insanın

gücüne gider değil mi? Benim hiç gitmiyor. Bir toplumun kendi kendini

adam yerine koymamakta inatlaştığı dönemlerde kimleri adam

yerine koymaya kalktığını biliyorum çünkü.



Tarık bey bir sigara daha yaktı:



-İstanbul bin beşyüz yıllık bir başkenttir, dedi. Gönül bütün birikimin

Haliç'in dibindekilerden ibaret olmamasını isterdi.--



Hepimiz yukardaki tür yaşantılardan geçtiğimiz için, Çetin Altan'ın

Tarık Bey'iyle anında ilişki içine girer, onu anlarız.



Şimdi, günlük iletişim ilişkilerinin önemli bir bölümünü oluşturan

sözsüz ifadeleri incelemeye hazırız. Aşağıda bu bölümün kısa bir

özetini verdikten sonra, sözsüz iletişim konusunu ele alacağız.



SÖZÜN KISASI



Bu bölümde beş temel iletişim varsayımı incelendi. Bunlar:



1. Aynı sosyal ortamda birbirlerini algılayan kişilerin iletişim

kuramamaları olanaksızdır.



2. Her iletişim faaliyetinin bir içerik bir de ilişki olmak üzere iki

düzeyi vardır; ilişki düzeyi içerik düzeyine anlam veren çerçeveyi

oluşturur ve bu nedenle daha üst aşamadadır.



3. Mesaj dizisini yapılaştırma biçimleri, iletişim ilişkilerini belirleyen

önemli faktörlerden biridir.



4. Sözlü iletişim akıl ve mantığı, sözsüz iletişim ise duygu ve ilişkileri

en etkili ifade etme aracıdır.



5. Tüm iletişim etkileşimleri, benzerlik ya da farklılığa dayanarak,

ya eşit ya da eşit olmayan ilişkiler içinde yer alır.



:::::::::::::::::



3



Kelimelerin Ötesinde:



Sözsüz İletişim



İyi bir dinleyici, iletişim kurduğu kişinin yalnız söylediklerini değil,

yüzü, eli, kolu ve bedeniyle yaptıklarını da --duyar--; çünkü yüz ifadeleri,

el ve kol hareketleri, bedeninin duruş tarzı , sesin tonu gibi

sözsüz mesajlar kullanarak da iletişim kurulur. Karşı karşıya gelerek

kurulan kişiler arası iletişimlerde, hem sözlü, hem de sözsüz mesajlar

aynı anda kullanılır. Bu konuşmalarda, mesaj alışverişinin ancak

küçük bir bölümünü sözlü mesajlar oluşturur. Yüz ifadeleri, el kol

hareketleri, bedenin konumları ve sesin yükselip alçalmasıyla gönderilen

sözsüz mesajlar, iletişimde kullanılan mesajların daha büyük

bir bölümünü kapsar.



Kimi zaman, insanların duygularını anlamak gerçekten zordur.

Kendilerine soramazsınız, çünkü ne hissettiklerini çoğunlukla söylemek

istemezler; söylemek isteseler bile, çoğu kez duygularını kendileri de

pek bilmezler. Bu kişilerin kafalarının içine girip ne hissettikleri

öğrenilemeyeceğine göre, yüz ifadelerine, beden belirtilerine bakarak,

o anda nasıl bir duygu içinde olduklarını anlamaya çalışırız.

Bedensel belirtileri anlayabilmek için, bu belirtilere duyarlık kazanmak

gerekir. Bu bölümün amacı, sözsüz mesajlara karşı duyarlık kazanarak,

karşıdakini --söylemedikleriyle-- anlamayı öğrenmektir.



Fark nedir?



Aşağıdaki alıştırmayı yaparak, sözlü ve sözsüz iletişimi

karşılaştırabilirsiniz.



1. Arkadaşınızla başkalarının sizi rahatsız edemeyeceği bir köşeye

çekilin.



2. Sırtınız birbirinize dönük olarak oturun ve vücutlarınız birbirine

dokunmasın. Bu biçimde oturunca birbirinizi göremeyecek,

fakat söylediklerinizi rahatça işitebileceksiniz.



3. Aklınıza gelen ve ilgi duyduğunuz bir konuda beş dakika kadar,

birbirinize hiç bakmadan konuşun.



4. Şimdi yüzyüze dönün ve konuşmanıza beş dakika daha devam

edin.



5. Elele tutuşun. Hiç konuşmadan, söylemek istediklerinizi el ve

yüzünüzle ifade etmeye çalışın. El ve yüzünüzle ifade etmeye

çalışırken duygularınıza dikkat edin. Doğru ya da yanlış yapma

diye bir şey söz konusu değildir. Kendinizi gülünç hissetmeniz,

utanmanız, sıkılmanız da doğaldır. Sizden istenen, bu

beş dakikalık süre içinde hiç konuşmamanız, söylemek istediklerinizi

dokunarak, ellerinizle ve yüz ifadenizle anlatmaya

çalışmanızdır.



6. Şimdi sırtınız birbirine dönükken, karşılıklı konuşurken ve

elele tutuşarak meramınızı konuşmadan anlatmaya çalışırken

neler hissettiğinizi, birbirinize anlatın. İkinizin duyguları birbirine

benziyor mu? Ne zaman en rahat ya da en tedirgindiniz?

Bu uygulamayı oyun haline getirmek geçti mi içinizden?

Farklı iletişim durumlarında duygularınızda bir değişiklik oldu mu?

Karşıdakinin ne demek istediğini anlayabildiniz mi?

O sizinkini anlayabildi mi?



Sözsüz iletişimin özellikleri



Tuhaf gelmesine rağmen, umarım yukarıdaki alıştırmayı yapma olanağı

bulmuşsunuzdur. Bu alıştırma aracılığıyla, sözsüz iletişimin bazı

yönlerini, bilinçli bir deneyimle kendiniz keşfetmiş olacaksınız.

Sözsüz iletişim etkilidir; duyguları belirtir; çift anlamlı iletişim olanağı

yaratır; ve belirsizdir (yani yoruma açıktır). Bu özellikleri biraz

daha ayrıntılarıyla aşağıda gözden geçirelim.



Sözsüz iletişim etkilidir: Bazı tür anlamları, özellikle duyguları,

sözsüz iletişimle daha etkili ve dolaysız biçimde ifade etme olanağı

vardır. Çetin Altan'ın yazısına konu olan Tarık Bey'in izlenimlerini

hatırlayın (sayfa 30); Tarık Bey'e yapılan davranışlar ona --Sen yoksun,

mevcut değilsin,-- izlenimi vermiştir ve bu mesajlar hep sözsüz

mesajlardır. Duygu ve ilişkiyle ilgili en etkili mesajlar, sözsüz

mesajlardır.



Sözsüz iletişim duyguları belirtir: Düşünceler sözlü iletişimle,

duygular sözsüz iletişimle en rahat ifade edilirler. Yaptığınız alıştırmada

bunu gözlemiş olabilirsiniz: İlk beş dakika içinde sözlü iletişimle

ifade edilebilecek düşünceleri paylaştığınız halde, ikinci beş

dakika içinde daha çok duyguları ifade etmeye çalıştığınızı gözleyebilirsiniz.



Aşağıdaki düşünce ve duyguları birer mesaj olarak oluştururken

hangi türden mesajın (yani sözlü ya da sözsüz mesajın) daha uygun

düşeceğini düşünün:



-Yorgunum.



-Güvenlik mahkemelerine taraftarım.



-Komşu kızını çekici buluyorum.



-Doğu Anadolu'da sanayi yatırımları yapılmalıdır.



-Kızgınım.



Yorgunluk ve kızgınlığınızı, en etkili olarak sözsüz mesajlarla;

komşu kızını çekici bulmanızı, hem sözlü hem sözsüz mesajlarla; güvenlik

mahkemeleri ve sanayi yatırımları konularını, en rahat olarak

sözlü mesajlarla ifade edebildiğinizi göreceksiniz.



Sözsüz iletişim çift anlamlıdır: Çoğu kez, kişinin sözlü ve sözsüz

mesajları, farklı anlamları vurgular. Sinirli olan kişinin yüz ifadesi,

sesinin tonu ve bedeni, kızgınlık dolu mesajlar gönderdiği halde

sözleri bu kızgınlığı saklamaya çalışabilir. Bu kişiye, --Kızdınız mı?--

diye sorduğunuzda, size bağıra bağıra, yüzünüze tükürür gibi, --Hayır,

kızgın değilim! Niçin kızacak mışım?-- diye cevap verebilir. Ne

var ki, siz onun sözlü ya da sözsüz mesajlarından hangisine inanacağınızı

bilirsiniz.



Sözlü ve sözsüz mesajlar arasındaki bu çelişki, her zaman yukarıdaki

kadar belirgin değildir. Her insan ara sıra olduğundan farklı görünmeye

çalışır. Bu çelişkili davranışın birçok nedenleri vardır: Bir

konuşma, görüşme ya da tartışmada kişi gerginliğini saklamaya çalışabilir;

birinin kendi hakkında üzülmesini istemediği anlar olur; ya

da kendini düşündüğünden daha cazip göstermek isteyebilir.



Bu çelişkileri kendinde ve başkalarında yakalamasını öğrenen kişi,

insan ilişkilerinde daha güçlü bir duruma geçmeye başlar; bir iş

yöneticisi, bir baba veya anne, bir arkadaş, bir koca ya da sevgili olarak,

karşısındakiyle daha derin ilişkiler kurma olanağına sahip olur.



Sözsüz iletişim belirsizdir: Sözsüz iletişimde belirsizlik derecesi

yüksektir. Örneğin, beraberce gülüp eğlendiğiniz bir geziden sonra

eşinizin sessizliğini nasıl yorumlarsınız? Bu sessizliğin bir tek anlamı

mı vardır, yoksa bunu birkaç türlü yorumlamak olanağı var mıdır?



Örneğin,



-Eşiniz yorulmuş olabilir.



-Farkında olmadan onu kızdırmış olabilirsiniz.



-Gezi bittiği için üzgün olabilir.



-Baş ağrısı ya da benzeri bir rahatsızlığı olabilir.



Bu seçeneklerden hangisinin doğru olduğunu anlamak için, sözlü

mesaja başvurmanız gerekebilir. Burada anlatılmak istenen şudur:

sözsüz iletişim, bireyin gerçek duygularını daha iyi yansıtabilir; ne

var ki, değişik yorumlara açık olduğundan hemen bir yoruma sarılıp

her şeyi anladığınız sonucuna varamazsınız. Yüz ifadelerini, ses tonunu,

bedenin gergin ya da gevşek oluşunu, duruş ve oturuş konumunu,

el ve kol hareketlerini, kişinin iç aleminin belirtileri olarak

alın; ancak bunlardan çıkardığınız anlamı, bir zaman süresi içinde

başka gözlemlerinizle karşılaştırın, anında bir karar vermeyin.



KİŞİLER ARASI MESAFE BİR ANLAM TAŞIR



İnsanlar, içinde bulundukları mekanı gelişigüzel kullanmazlar. Birbirlerine

olan duygulara göre, konuşurken, aralarındaki uzaklık artar

ya da azalır. Aşağıdaki alıştırmayı yaparak biriyle aranızdaki mesafenin

sizi nasıl etkilediğini öğrenebilirsiniz.



1. Diğer uygulamalarda olduğu gibi, kendinize bir eş edinin.

Yalnız ikinizin olduğu bir odaya girin ve odanın karşıt duvarlarına

giderek birbirinizi görebilecek biçimde yüz yüze durun.



2. Herhangi bir konuda konuşurken, örneğin, o anda duygularınızı

karşınızdakine söylerken; birbirinize doğru yavaş yavaş

yürümeye başlayın. Birbirinize giderek yaklaştıkça duygularınızda

bir değişiklik oluyor mu? Bunun farkına varmaya çalışın.

Aranızda üç santim kalıncaya kadar birbirinize doğru yürümeye

devam edin.



3. Yüz yüze bakarken, yavaş yavaş geriye doğru çekilin ve en rahat

konuşabildiğiniz mesafede durun.



4. Siz ve arkadaşınız aynı uzaklıklarda benzer duygular içine mi

girdiniz? Benzerlik ve farkların nereden gelebileceğini aranızda

tartışın.



Alıştırmanın ilk aşamasında, rahat bir konuşma ortamı için aranızdaki

mesafenin fazla olduğunu hissetmiş olabilirsiniz. Birbirinize

doğru yürürken, daha rahat bir mesafeye yaklaştığınızı hissetmeniz

beklenir; belirli bir yakınlıktan sonra, mesafe kısaldıkça yeniden rahatsız

olmaya başlamanız beklenir. Bir metre ile 30 santimetre arasındaki

mesafede rahat bir duygu içinde olmanız beklenir. Otuz santimetreden

daha az mesafelerde artan derecelerde rahatsızlık duyacağınız

tahmin edilir. Bazı kimseler, kendilerini zorladıkları halde,

karşısındakine otuz santimden daha fazla yaklaşamazlar.



Pek samimi olmadığınız birinin çok yakınına geldiğinizde niçin

rahatsız oluyorsunuz? Bu duygunun altında yatan neden, kişisel mekan

kavramıyla açıklanır. Kişisel mekan, bir kimsenin çevresinde tuttuğu,

görünmeyen bir çember olarak tanımlanır. Kişi; bu çemberin

ortasında bulunur. Çapı, kültürden kültüre, kişiden kişiye değişen

bu çember her toplumda vardır. Alıştırmada rahatsızlık duymaya

başladığınız noktada karşınızdaki, büyük bir olasılıkla, sizin kişisel

mekanınıza girmeye başlamıştır; o mekanın sınırlarından çıkınca, yine

kendinizi rahat hissetmeye başlarsınız.



Bu alıştırmayı kendinize yakın bulduğunuz biriyle yapacak olursanız,

kişisel mekanınızın bu kimse için değişik olduğunu ve çok yakın

mesafelere sokulduğu halde bile bundan rahatsızlık duymadığınızı

gözlersiniz. Ne var ki, tanımadığınız ya da tanıdığınız halde,

olumsuz duygular beslediğiniz bir kimseyle aynı alıştırmayı yapacak

olursanız, kişisel mekanınızın büyüdüğünü görürsünüz. Demek ki,

kişisel mekanınız bir insanı ne kadar tanıdığınıza ve ona ne gibi duygular

beslediğinize göre değişir. Bir kimseyle konuşurken araya koyduğunuz

mesafe, kendi başına bir anlam ifade eder ve kişisel mekanın

sınırları, bir mesaj niteliğine bürünür. --Sizi kendime yakın buluyorum--

mesajını, o kimseye uyguladığınız mekanla, yalın ve dolaysız

olarak güçlü bir biçimde ifade edebilirsiniz.



Antropolog Edward T. Hall, Amerikan kültüründe kullanılan

dört farklı kişisel mekandan söz eder (Hall, 1968). Hall'a göre, bir

Amerikalı bu farklı mesafelerden birini, karşısındakine beslediği

duygulara dayanarak seçer ve yine bu yolla, söz konusu kişinin kendisi

için ne tür duygular beslediğini öğrenir. Bu dört farklı mesafenin

bilinmesinde yarar olduğu için aşağıya alıyoruz.



Mahrem mesafe: Cilt temasıyla, otuz, otuz beş santimlik mesafeyi

kapsar. Adından anlaşılacağı üzere, içli dışlı bulunan, duygusal bakımdan

çok yakın hissedilen insanların bu bölgeye girmelerine izin

verilir. Bir kimsenin mahrem mesafeye girmesine izin verildiği zaman,

o insana güvenildiği, yakını olarak görüldüğü anlamı çıkar. Varolan

koşulların zorunlu sonucu olarak, otobüste, kuyrukta vb. yerlerde,

bir kimsenin mahrem mesafesine giriyorsak, gerginleşir ve

onunla göz göze gelmemeye çalışırız. Bu durumlarda kişisel mekanımıza

giren kişi de büyük rahatsızlık duyar ve o da bizimle göz göze

gelmemeye çalışır. Bu haliyle sanki, --Kişisel mekanınızı ihlal ettiğim

için özür dilerim, fakat elimde olmadan, durum gereği burada bulunuyorum,--

demek ister.



Yeni tanışan bir kadın ile erkek, duygusal bir ilişki geliştiriyorlarsa,

mahrem mesafenin farkındadırlar. Arabada ya da yemek masasında

oturuş mesafeleri birbirlerine karşı ne kadar yakınlık hissettiklerine

bağlı olarak gittikçe azalır ya da büyür. Bizim toplumda, ilk

girişimi, genellikle erkeğin yapması beklenir: Diz dize oturma girişimi

ilk ondan gelmelidir, kadının elini avuçları içine alan odur. Kadın

duygularını bu yakınlaşma girişimlerine ses çıkarmama ya da biraz

daha uzağa çekilmeyle belli eder.



Kişisel, samimi mesafe: Kırk santimle, seksen santim arasında

değişen mesafe, Hall'ın tanımladığı ikinci bölgeyi oluşturur. Birbirlerini

tanıyan ve rahat konuşan iki insan, bu mesafede kendilerini en

rahat hisseder. Genel yerlerde birbiriyle samimi mesafe sınırları içinde

duran iki insanın iyi bir arkadaş, karı koca, nişanlı ya da sözlü olduğu

düşünülür. Bir partide konuşurken biriyle bu mesafe sınırları

içinde sık sık bulunuyorsanız ve bu kimse karşı cinsten biriyse, partideki

diğer kimselerin dikkatlerini üzerinize çekeceğinizden emin

olabilirsiniz.



Sosyal mesafe: Bu bölge, seksen santimle iki metre arasında değişir.

İşlerin rahatça konuşulduğu, resmi ilişkilerin sürdürüldüğü bölge

bu çemberdir. Seksen santimle, yüz on santim arasındaki mesafede

genellikle, satıcılarla müşteriler ve işyerinde beraber çalışan kişiler

arasındaki konuşmalar sürdürülür. Bir iş yerinde patron bir işçiyi

çağırdığında, işçi patronu otorite olarak görmesinin ve ona duyduğu

saygının derecesine bağlı olarak, patronla arasındaki sosyal bölgenin

en uç sınırlarında durmaya çalışır.



Genel topluma açık mesafe: İki metreden başlayarak uzayan kişisel

mekan genel, topluma açık, tanımadığımız kişiler içindir. Ne

var ki, zorunlu koşullar nedeniyle okullarımızda öğretmenler genellikle

böyle bir mesafe kullanma zorunda kalırlar. Bu nedenle öğrenci

öğretmen ilişkileri bir derece yabancılaşmak zorundadır. Aradaki

mesafe on metreyi geçtiği zaman, karşılıklı ilişki ve iletişim daha da

zorlaşır.



Kişilerin çevresindeki mekan kullanma biçimleri de, onların sosyal

yeri ve mevkii hakkında bir fikir verir. Odasına girdiğiniz birinin

büyük bir masası varsa ve yanına yaklaşmanız pek kolay değilse, bu





kişinin sosyal mevkii ve gücü hakkında bazı tahminler yaparsınız.

Müdürün odasına girerken kapısına vururuz, oysa o bizimkine vurmadan

girer. İnsanların mevkileri büyüdükçe, kendilerine özgü kişisel

mekanları da önem kazanır. Birçok kuruluşta müdürlerin yemek

yediği yer ayrıdır. Bazı üniversitelerde öğretim üyelerinin, memurların,

hademelerin ve öğrencilerin yemekhaneleri, hatta tuvaletleri bile

ayrıdır.



-Sizin yaşamınızda kişisel mekanınız önemli bir yer tutuyor

mu? Birkaç gün sizinle başkaları arasındaki mesafeye dikkat

edin. Bir durumdan diğerine bu mesafe değişiyor mu? Aranızdaki

mesafe bir kişi hakkında ne hissettiğinizin iyi bir göstergesi

oluyor mu? Bu kişiye daha yakın ya da daha uzak durduğunuz

zaman duygularınızda bir değişiklik oluyor mu?



Şimdi bedenin duruşu, el kol hareketleri, yüz ifadeleri gibi diğer

sözsüz iletişim mesajlarına bakalım.



BEDENİN DURUŞU



Karşımızdaki kişiyle iletişim kurarken, ona doğru eğilmiş durumda

mıyız, yoksa ondan uzaklaşır biçimde bir eğiliş mi gösteriyoruz? Ellerimiz,

kollarımız, ayaklarımız bir yaklaşma mı, yoksa bir uzaklaşma mı

ifade ediyor? Bu soruların cevabı, bedenimizin konumuyla

içinde bulunduğumuz iletişime ne gibi ek mesajlar getirdiğimizi gösterir.

Bedenin duruşunun nasıl bir mesaj oluşturduğunu anlamak

için, aşağıdaki ufak deneyi yapın:



1. İki arkadaş bulun. İkiniz sadece sizi ilgilendiren bir konuyu

konuşurken, üçüncü kişinin geldiğini ve size katılmak istediğini

düşünün. Bu kimseyi görmüş olmaktan pek memnun

değilsiniz, ama ona karşı kaba davranmak da istemiyorsunuz.



2. Söz konusu kişiye sadece beden duruşunuzu kullanarak duygularınızı

belli etmeye çalışın. Bu üçüncü kişiyle, isterseniz

konuşabilirsiniz, ne var ki onun gitmesini istediğinizi sözle

değil, bedeninizle söyleyeceksiniz.



Bu deneyi yapmışsanız, ya da gerçek hayatta başınıza gelmişse,

istenmeyen kişiye biraz sırtınızı dönmenin, sizin onunla pek konuşmak

istemediğinizi belirttiğini görmüşsünüzdür. Sizin sohbetinizi

kesen kişi, omuzunuzun üzerinden sizinle konuşmaya kalkar, fakat

biraz uğraştıktan sonra kendisinin istenmeyen kişi olduğunu anlar

ve yanınızdan uzaklaşmak zorunda kalır. Bedeniniz bu üçüncü kişiye,

--Şimdi diğer arkadaşımla konuşmak istiyorum, lütfen bizi yalnız

bırak;-- mesajını gayet açık vermektedir. Birine tam yüzünüzü dönmüş

olmanız, o kişiyle iletişim kurmaya önem verdiğinizi, o kişiden

yüzünüzü çevirmenizse buna pek istekli olmadığınızı ifade eder. Yüzümüzü

çevirerek bir insana, onunla mahrem veya samimi mesafede

olmak istemediğimizi de söylemiş oluruz; böylece kalabalık bir asansörde

temas halinde olduğumuz kimseye bakmadan, yüzümüzü başka

tarafa çevirerek bedenimizin temasını etkisiz hale getiririz.



-İnsanlar bir arada oturarak konuşurken birbirlerine nasıl bir

durum gösteriyorlar, gözlemeye çalışın. Bir grupta kim kime

kendini daha yakın hissediyor? Onların oturuş ve birbirlerine

bakışlarından bunu çıkarabilir misiniz? Kendinizi gözleyin.

Acaba herkese aynı şekilde mi bakıyorsunuz, yoksa farkında

olmaksızın bedeniniz bazı ayırımlar yapıyor mu?



Beden yalan söylemez



Bedenin duruşu, sadece hangi yana eğildiği ve yüzün hangi yöne

baktığıyla sınırlanmıyor. Omuzların dik ya da çökük oluşu, kolların

açık ya da kapalı oluşu, ayakların açıklığı ya da kapalılığı, bacakların

üst üste atılmış olması, ayrık ya da bitişik durması da birer mesaj

oluşturur. Psikoterapide üzerinde önemle durulan bu tür mesajlardır.

Psikolog, kendinden yardım istemeye gelen hastanın sözlerinden

çok, bedenin ilettiği mesajlara ağırlık verir. Omuzları çökmüş,

koltuğa külçe halinde yığılmış, bacakları birbirine yapışırcasına kapalı,

sürekli önüne bakan hastasına, --Bugün kendinizi nasıl hissediyorsunuz?--

sorusunu yönelten terapist, --Bugün kendimi çok iyi hissediyorum;--

biçimindeki bir cevaba pek itibar etmeyerek, kişinin

içinde bulunduğu gerçek durumu, bedenin belirttiğini düşünür.



Bedeninin duruşuyla duygular arasında nasıl bir ilişki bulunduğunu,

aşağıdaki uygulamayı yaparak kendi kendinize keşfedebilirsiniz.

Bu uygulamayı yapmak için rahat bir biçimde bir sandalye ya da

koltuğa oturun ve aşağıda verilen yönergeyi izleyin.



1. Gözlerinizi bir dakika için kapatın ve sizi sıkan, üzen, ezen,

utandıran bir durumu düşünün.... Bu üzücü durumu hayalinizde

iyice canlandırın. Bu durumu düşünürken, omuzlarınızı

aşağı doğru çökertin, oturduğunuz yerde biraz öne doğru eğilin,

kollarınızı öne doğru kucağınızda kavuşturun, ayaklarınızı,

dizinizi ve bacaklarınızı birbirine iyice yakınlaştırarak içeri

çekin, yani bir tesbih böceği gibi iyice kapanın. Bu durumda

duygularınıza dikkat edin. Gözünüz kapalıyken, ayakta kendinizi

sanki ikinci bir kimse olarak seyrettiğinizi düşünün; bu

kapalı halinizle kendinizi iyice gözünüzün önünde canlandırmaya

çalışın. Böyle oturan bir kimse bir başkası olsa sizde nasıl

bir etki uyandırırdı acaba?



2. Şimdi kendinizi rahat ve gevşek bırakın ve mutlu, neşeli bir

anınızı düşünün.... Omuzlarınız dik ve arkaya atılmış, kollarınız

açık, arkanıza yaslanmış bir durumdasınız, bacaklarınız ve

ayaklarınız bitişik değil. Gözlerinizi kapayın ve kendinizi bu

halinizle hayalinizde canlandırın: Bu oturuş size neler anlatırdı?



YÜZ İFADELERİ



İnsan vücudunun en dikkati çeken yeri yüz, yüzde en çok dikkati çeken

yer ise gözlerdir. Ancak yüz ifadelerini anlamak o kadar kolay

değildir, çünkü yüz karmaşık bir iletişim sistemi oluşturur.



Yüzle, birbirinden farklı kaç tane ifade belirtebileceği konusu henüz

açıklığa kavuşmuş değildir. Burada çizim olarak dört kaş, üç

göz ve beş ağız ifadesi veriyoruz.



Bu ifadeleri, saydam bir kağıt üzerine çizin ve üst üste getirerek

çeşitli yüz kalıpları oluşturun. Elinizdeki on iki öğeyle, birbirinden

farklı altmış yüz ifadesi yapabileceğinizi düşündünüz mü? Yapılan

araştırmalar, birbirinden tam olarak ayırt edilebilen sekiz alın ve kaş,

bir o kadar göz ve gözkapakları ile on ağız ve dudak ifade durumu

olduğunu saptamıştır. İfade durumu adı verilen bu yüz yapıları ile

ifade tonları (memnun, neşeli, coşkun gibi) ve değişik türden duygusal

içerikleri belirten mimikleri katarak, ne kadar farklı türde ve niteliklerde

yüz ifadesi yapılabileceği düşünülür. Yüz ifadelerinin bu kadar

değişkenlik gösterebilmesi, onun karmaşık ve zor bir iletişim sistemi

olmasının ilk nedenidir.



Yüz ifadelerini anlama zorluğunun ikinci nedeni de, yüz ifadelerinin

hızla değişmesidir. Film teknikleri kullanılarak yapılan çalışmalar

göstermiştir ki, bir kimsenin yüzündeki ifade, saniyenin beşte

biri kadar bir zaman içinde değişebilmektedir. Bu tür film çalışmaları,

yüzün hangi kısmının hangi heyecanları en iyi belirttiğiyle ilişkili

ipuçları da vermiştir.



Yüz ifadeleriyle ilgili olarak yaptığım iki çalışmada, 43. sayfada

verdiğim şematik çizimleri kullandım. Şematik çizimlerle oluşan bu

yüz ifadeleri Türkiye, Japonya ve Amerika Birleşik Devletleri'nde

üniversite öğrencilerine gösterildiği zaman, ilk araştırmada deneklerin

bu ifadeleri, Neşe-Hüzün, Kızgınlık-Durgunluk ve İç-kaynaklı/Dışkaynaklı

boyutları çerçevesinde algıladıkları görüldü. Yine aynı şematik

çizimleri kullanarak yapılan ikinci araştırmada ise, neşeli ve

mutlu ifadelerin en iyi ağız ve gözle kızgın ifadelerin kaş ve dudak

biçimiyle; hayret ve sürpriz gibi dışarıya açık ifadelerle, anılara dalma

gibi içe dönük ifadelerin ise, en iyi gözle belirtildiği ortaya çıktı.

(Cüceloğlu, 1968, 1972).



Gözün kendisi başlı başına bir mesaj kaynağıdır. Bir kimse gözünüze

bakıyorsa, size ilgi duyuyor demektir. Öte yandan bir kimse,

gözünü gözünüzden kaçırmakla, sizden bir şey saklamak durumunda

olduğunu ifade edebilir. Bundan dolayı, iyi satıcılar, karşısındakini

etkilemek isteyen doktorlar, politikacılar ya da yöneticiler konuşurlarken,

karşılarındaki kimsenin gözünün içine bakarlar. Göz ilişkisi

kurulduktan sonra, diğer ilişkiler yavaş yavaş kurulabilir.



Derste bir sorunun cevabını bilmediğim zaman, öğretmenin yüzüne

bakmazdım. Tabii böyle davranmam da, öğretmenin o soruyu

bana sorması için yeterli neden olmaktaydı. Kendim öğretmen olunca,

sorduğum soruyu bilmeyen öğrencileri, yine gözlerini benden kaçırmalarından

anlardım. Gözlerin dili, birbirlerine duyduğu ilgiyi

açıkça söyleyemeyen kadın ile erkek arasında en sık kullanılan dildir.

Cinsler arasında sosyal ilişkinin kurulmasına olanak tanımayan

toplumlarda, --gözlerin dili-- daha önem kazanır; toplumun bireyleri

bu dile daha duyarlıdır ve çoğu kere şarkılara konu olur.



Gözbebeğinin büyüklüğü, bakan kişinin baktığı şeye ilgi duyup

duymadığını belirtir. Süpermarketlere yerleştirilen kameralar, müşterilerin

hangi malların önünden geçerken gözbebeklerinin açıldığını

filme alır. Bu teknik, reklamcıların ve satıcıların üzerinde önemle

durdukları bulguların toplanmasına yol açmıştır. Psikologlar da, değişik

resimlere bakan kimselerin gözbebeğinin büyüklüğünü gizlice

ölçmüşlerdir. Sonuçlar ilginçtir: Bir kimsenin gözbebeği, baktığı nesneye

duyduğu ilgi oranında büyümektedir. Örneğin, çıplak kadın resimlerine

bakan erkeklerin gözbebekleri, yüzde on sekiz, çıplak erkek

resimlerine bakan kadınların ise, yüzde yirmi oranında büyümüştür.

Aç insan yiyeceğe, susuz insan içeceğe baktığında, gözbebekleri

açlığı ve susuzluğu oranında büyümüştür.



Gözün ifade potansiyeliyle ilgili bu bilgilerden sonra, bazı insanların,

gözü rahatsız etmeyecek normal ışıkta bile niçin siyah camlı

güneş gözlüğü taktığı, şimdi daha iyi anlaşılıyor: Bu kişiler kendileriyle

ilgili bilgi vermek istemezler; --bilinmeyen-- insan esrarengizdir.

Hele o insanla uzun süre beraber olunduğu halde, hakkında pek bir

şey bilinmiyorsa, esrarengizliği daha da büyür. İşte siyah gözlük takmanın

arkasında yatan nedenlerden biri, kişinin kendisini saklama arzusudur.



JESTLER: EL VE KOL HAREKETLERİ



Jestler, yani el ve kol hareketleri, duyguların en güzel belirtileridir.

Karşımızda konuşan kişinin elindeki kağıdı sürekli büküp katladığını,

parmaklarıyla masaya sürekli vurduğunu ve gözlerini bakışlarımızdan

hep kaçırdığını görürsek, bu kişinin bizimle beraber olmaktan

rahatsız olduğunu düşünürüz. Bu tür davranışlar, karşımızdaki

ne derse desin, onun gerçek heyecanlarını açığa vurmaktadır.



Bir kişi, kendisini kontrol etmeye çalışsa da kızgınlığını, gerginlik

ve rahatsızlık belirten hareketlerinden anlamamız mümkündür. Kızgın

kişi, kendini ne kadar kontrol ederse etsin, yumrukları bir dereceye

kadar sıkılıdır, kolları önündedir ve kasları gergindir. Aynı şekilde,

bize yaklaşmak isteyen fakat şu veya bu nedenle bunu belirtmekten

çekinen kişi, bize ulaşmak, dokunmak istercesine birtakım

belli belirsiz davranışlar yapar. Her şeyi açık seçik, dürüstçe, bizden

hiçbir şey saklamadan söylediklerini iddia edenlerin ellerine bakın:

Eğer söylediklerinde samimi değillerse, ellerini, sanki bir perde gibi

ağızlarına ve yüzlerine kaparlar. Gözlerini inceleyin: Doğrudan yüzünüze

bakamaz, gözlerini kaçırır, sık sık kollarını göğüslerinin üzerinde

kavuştururlar.



Çapkın erkekler, kadınların sözlerine değil, davranışlarına göre

hareket edeceklerini bilirler. --Sizi bir daha görebilecek miyim?-- diye

soran erkeğe kadın, --Bilmem, tesadüfler denk getirirse!-- şeklinde cevap

verirken, --akıllı-- erkek, kadının sözlü mesajlarına uymaz, onun

gözünün, ellerinin, bedeninin söylediklerini --işitmeye-- çalışır. Belki

bu, söylenene hemen inanan, saf ve dürüst erkeklerin niçin iyi birer

çapkın olamadıklarını açıklamaktadır. Karşıt cinsten biriyle daha kolay

ilişki kurmak mı istiyorsunuz? Ağzın değil, bedenin söylediklerini

anlamaya çalışın!...



DOKUNMA: GEREKLİ VE KUDRETLİ



Dokunma duyumu, gelişme için yeme içme kadar önemlidir.

XIX'uncu yüzyılın sonlarında ve XX'inci yüzyılın başlarında yetimhanelerde

ölen çocukların oranı oldukça yüksekti. O zamanki hekimlik,

bebeğin sadece biyolojik beslenmesine, temiz çevrede bulunmasına

önem veriyor, fakat çocukların psikolojik ihtiyaçlarını düşünmüyordu.

Yıllar sonra yapılmaya başlanan araştırmalar, bebeklerin gıda

yoksunluğundan değil, kucağa alınıp sevilmemekten kaynaklanan,

ruhsal kökenli hastalıklardan öldüklerini ortaya çıkarmıştır. Batı

ülkelerinde bugün, yetimhanelerde bebeğin günde birçok kez kucağa

alınıp sevilmesi, onunla konuşulması yöntemi uygulanıyor. Çocukların

kucağa sık sık alınmasıyla, ölüm oranında bir düşme olduğu gözlenmiştir.



Dokunma; bir insana en kısa yoldan --Sen benim için önemlisin

seni yalnız bırakmayacağım,-- mesajını verir. Hiçbir söz, bu mesajı,

dokunma kadar etkili olarak ifade edemez. Bir babanın çocuğunun

başını şefkatle okşaması, kızgın birkaç sözden sonra sevgilinin sarılması,

saatlerce açıklama ve anlatımlardan daha etkilidir.



Bir hafta süreyle günlük etkileşimizi gözden geçirin ve şu

sorulara cevap vermeye çalışın: En sık kimlere dokunuyorsunuz?

Bu kimseleri tanıdığınız diğer kimselerle karşılaştırın, en

çok kimlere yakınlık duyuyor ve seviyorsunuz? Dokunmak istediğiniz

halde dokunamadığınız kimseler varmı çevrenizde?

Niçin dokunamıyorsunuz? Çocukluğunuzda bol bol kucaklandığınızı

anımsıyor musunuz?



GİYSİLERİMİZ



Askerlikte rütbeler, onu taşıyan kişinin askeri hiyerarşi içindeki yerini

gösterir. Askerlikteki bu sistemi katı bulanlar olabilir, ne var ki sivil

yaşamda da, bu tür bir hiyerarşik düzen, örtülü bir biçimde de olsa

vardır. Giydiğimiz elbiseler, hakkımızda bilgi verir.



Her gün karşılaştığınız kişileri gözünüzün önüne getirin: Giyinişleri,

onların meslekleri, ya da gelir durumları, sosyal mevkileri, politik

tutumları, dindar olup olmadıkları hakkında bir fikir vermiyor

mu? 1980'lerden önce ideolojik ayırımlar üniversite öğrencileri arasında

o denli önem kazanmıştı ki, --sağcı-- ya da --solcu-- öğrenciyi giyinişinden

ayırt edilebiliyordu.



Giyiniş tarzının karşısındakileri nasıl etkilediğini incelemek isteyen

bir Amerikalı üniversite öğrencisi, iki farklı biçimde giyinerek

otostop yapmıştır. Haftanın Pazartesi, Çarşamba ve Cuma günleri hipi

kılığında yola çıkmış ve eliyle işaret ederek otostop yapmak istediğini

belirtmiştir. Salı, Perşembe ve Cumartesi günleri ise, ütülü

pantolon, temiz gömlek, kravat ve boyalı ayakkabı giymiş ve yine

aynı işaretleri yaparak, aynı yerde arabalara binmeye çalışmıştır.

Görmüştür ki, hipi giysileri giydiği günlerde, kendisini ancak hipi

kılıklı olan ve genellikle eski araba kullananlar, özenli giyindiği günlerde

ise, daha çok lüks otomobil kullananlar ve iyi giyimli kimseler

arabalarına almışlardır.



İş aramaya gidildiğinde ya da işe alınmak için bir görüşme yapılması

gerektiğinde, karşıdaki kişinin olumlu bir biçimde etkilenmesi

istenir ve giyime özen gösterilir. Ne var ki, bugünün toplumu, giyiniş

normları bakımından oldukça çeşitlilik göstermektedir. Öyle ki,

bazen hipi kılığıyla gezmek, toplumun belirli bir kesimindeki kişilerle

daha çok sosyal yakınlaşma olanakları sağlayabilir. Herhalde öğrenilmesi

gereken, giyimin karşıdakini etkilediğini bilmek ve bu etkinin,

toplumun hangi kesiminde nasıl olacağını, önceden bilinçli bir

biçimde saptayabilmektir.



SÖYLEYİŞ TARZI: SESİN TONU,



VURGULAMALAR VE SUSMALAR



Söyleyiş tarzı, kelimeleri söylerken kullanılan sesler, konuşan hakkında

bilgi verir. Parkta otururken bir konuşmaya kulak misafiri oluyorsunuz:



-Nerelisiniz Beyefendi?



-Gonyalıyım gardaş!



Konuşmanın bu kadarını duymanız, bu kişilerin hangisinin köyden,

hangisinin kentten, hangisinin eğitim görmüş, hangisinin okumamış

olduğunu size söyler. Hatta bu konuşmada --Beyefendi,-- sözünü

oldukça yadırgayabilirsiniz; bu nedenle:



-Nerelisin dayı?



-Gonyalıyım gardaş!



daha iyi bir konuşma olurdu, diye düşünebilirsiniz.



Söyleyiş tarzının karşıdaki kişiyi etkilediği ve buna bakılarak kişi

hakkında --kibar-- ya da --kaba-- niteliğinde bir karar verildiği bilindiği

için, birçok kimse, bazı sosyal durumlarda, olduğundan --daha kibar--

konuşmaya çalışır. Silifke'nin Taşucu ilçesinde bir ailenin lakabı

--Hamalis-- olarak bilinir. Hamalis'in kızı, Hamalis'in oğlu, Hamalis'in

damadı ve torunundan söz edilir.



Hiçbir anlam veremediğim bu lakabın nereden geldiğini sorduğumda,

aşağıdaki hikayeyi anlattılar:



-- Rahmetli Atatürk, Taşucu'nu ziyaret ettiği zaman, gemilere yük

dolduran ve boşaltan hamallara ilçe idaresi güzel, temiz iş elbiseleri

giydirmiş, Ata'yı karşılamaları için sıraya dizmiş. En baştaki hamalbaşı,

mevkiinin öneminden haberdar olduğu için mümkün olduğu

kadar modern ve kibar görünmeyi aklına koymuş.



Atatürk, sıraya dizilmiş temiz giyimli bu kişileri görünce, --Sizler

ne iş yapıyorsunuz?-- diye sormuş. Hammalbaşı yerli şivesini kullanarak

cevap verse --Hamalız gomutanım;-- demesi gerekirken, yerli

şivesiyle konuşmanın kaba olacağını düşünerek, --Hamalis, paşam;--

diye --kibarlaştırarak-- cevap vermiş. Taşuculular bu fırsatı kaçırır

mı? Adamın ve ailesinin lakabı --Hamalis!-- oluvermiş.--



Kibarlık özentisi içinde bulunan kişileri, özellikle köyden kente

yeni gelmiş ve köylü geçmişinden bir an önce kurtulmak isteyen bazı

kimselerin konuşmalarında, bu tür --kibarlık-- eğilimlerini gözlemek

mümkündür.



Sesin heyecan tonu, söylenen sözün anlamını etkiler, böylece kendi

başına bir mesaj oluşturur.



Sözgelişi titrek bir sesle, --Hatice sınıfta kalmış,-- diyen bir kişi sadece

bilgi aktarmamakta, bu olaya üzüldüğünü de belirtmektedir.

Aynı cümleyi, rahat bir biçimde, gevşek gevşek söyleyen bir diğer kişiyse,

bu olaya memnun olduğunu ima eder.



Söylerken yapılan vurgulamalar da, ifadeye yeni boyutlar ekler.

Aynı cümle, farklı anlamlar elde edecek biçimde vurgulanabilir. Aşağıdaki

cümleyi farklı vurgulamalarla söyleyin:



--Ali ayvayı yemiş!--



--Ali-- kelimesi vurgulandığı zaman, başkasının değil, Ali'nin ayvayı

yediği ifade edilir. Bu vurgulamada bir hayret ifadesi vardır:

--Herkesin ayvayı yiyeceğini beklerdim de, Ali'nin yiyeceğini beklemezdim!--

gibi.



Eğer vurgulama değişir ve:



--Ali ayvayı yemiş!-- biçiminde söylenirse, --ayva-- üzerinde durulmaktadır.

Bu vurgulama, duruma göre farklı yönlerde yorumlanır.

Örneğin, --Ne var sanki, sadece ayvayı yemiş, ucunda ölüm yok ya!--

anlamı çıkabileceği gibi, bazı durumlarda, --Hiçbir işe yaramaz oğlan,

baksana ayvayı bile yemiş!-- anlamı da çıkar.



Eğer:



--Ali ayvayı yemiş!-- şeklinde vurgulanırsa, o zaman yapılan iş, faaliyet

birinci plana çıkar. --Ayvayı ne yaptığını merak ediyorsanız

söyleyeyim: yemiş!-- anlamını belirginleştirmiş oluyoruz.



Sadece sesin tonu ve vurgulamalarıyla değil, kelimeler arasına

konulan susmaların süresi uzatılıp kısaltılarak da, karşıdaki kişiye,

gönderilen mesajın, hangi bölümlerinin önemli olduğuna ilişkin ipucu

verilir. Aşağıdaki cümleyi değişik susma sürelerinde söyleyerek

(susma süreleri kesikli çizgilerle / / gösterilirmiştir), hangi

duraklamalarla, hangi anlamların daha belirgin hale geldiğine dikkat edin.



Cümle: Trafik kazalarına bakarak bu toplumda nelerin ihmal edildiğini

görmemiz mümkündür.



1. Trafik kazalarına / / bakarak / / bu toplumda nelerin ihmal

edildiğini görmemiz mümkündür.



Böyle bir susma düzeniyle, hem trafik kazalarının, hem de bu kazaları

incelemenin önemli olduğu belirtilmek isteniyor.



2. Trafik kazalarına bakarak / / bu toplumda / / nelerin ihmal

edildiğini görmemiz mümkündür.



Bu susma düzeniyle, başka toplumlarda değil, bizim kendi toplumumuzda

yönü vurgulanmaktadır.



3. Trafik kazalarına bakarak bu toplumda / / nelerin ihmal edildiğini

/ / görmemiz mümkündür.



Böyle bir susma düzeniyle, ihmal edilen şeylerin önemli olduğu

belirtilmektedir.



-Bir hafta süreyle kendi konuşma tarzınızdaki özellikleri gözlemeye

çalışın. Sesiniz bazı durumlarda titriyor mu? Kiminle

konuşurken, hangi konularda sesinizde bir değişme oluyor?

Vurgulama ve susma tarzınız kendinize özgü mü, yoksa başkalarınınkine

mi benziyor? Kendinize özgü bir ses tonu ve

vurgulama tarzı geliştirmek ister miydiniz? Niçin?



İLETİŞİM ORTAMI



İletişimin içinde yer aldığı ortamın psikolojik ve fiziksel özellikleri,

gönderilen mesajın yorumlanmasını önemli ölçüde etkiler. İletişim

ortamı, şu bölümlere ayrılarak daha ayrıntılı biçimde incelenebilir:



1. İletişimde bulunan kişilere bağlı özellikler; 2. İletişimin içinde

oluştuğu ortamın sosyal özellikleri; 3. İletişimin içinde oluştuğu ortamın

fiziksel özellikleri.



İletişimde bulunan kişilere bağlı özellikler



İletişimde bulunan kişilerin birbirlerine yaş, cinsiyet ve sosyal mevki

bakımından ne gibi ilişkiler gösterdiği, onların iletişimlerini önemli

derecede etkiler. Her şeyden önce; dilimiz bu değişkenlere duyarlı

bir dildir. Bir kişinin yaş, cinsiyet ve sosyal mevki bakımından, bize

göre nerede olduğunu bilmeden ona hitap etmek hemen hemen olanaksızdır.



Bir an için kendinizi dolmuş kuyruğunda düşünün... Yanınızdan

geçip giden kimse çantasını düşürdü ve siz o kimseye seslenerek,

çantasını düşürdüğünü haber vermek istiyorsunuz. Bu kimseye nasıl

hitap ederdiniz? Cevap bulması zor, değil mi?



Bu kimse, sizden oldukça yaşlı, köylü kılıklı bir erkekse, nasıl hitap

ederdiniz? Şimdi iş biraz kolaylaştı, değil mi? --Dayı!--, --Amca!--,

en sık kullanılan hitap biçimleri arasında alır. Peki, bu kimse, kadınsa

nasıl hitap ederdiniz?... --Teyze!--, aklınıza ilk gelen kelime olabilir.

Eğer sizden yaşlı, iyi giyimli, kuşamlı, kravatlı bir erkekse, herhalde

--Beyefendi!-- diye çağırırdınız. Şık giyimli bir kadın çantasını düşürseydi,

büyük bir olasılıkla --Hanımefendi!-- diye seslenirdiniz. Hitap

edeceğiniz kişi sizden genç bir erkekse, köylü kılıklı olana --Delikanlı!--,

iyi giyinmiş olana --Beykardeş!--, --Kardeş!-- gibi bir hitap tarzını

uygun bulabilirsiniz. Genç bir kıza hitap etmeniz söz konusu ise,

köylü kılıklı olana --Bacı!--, kentli olana --Küçükhanım!-- demeniz uygun

düşerdi.



Her gün, yüzlerce kez bakkala, şoföre, manava ve yeni karşılaşılan

kimselere hiç duraksamadan nasıl hitap edileceği bilinir. Çünkü

dil cinsiyet, yaş ve sosyal mevki değişkenlerine bizi öylesine duyarlı

kılmıştır ki, bu değişkenlere göre karşımızdakini otomatik olarak

değerlendirir ve hemen hitap ederiz. Dilimizi konuşmak isteyen yabancı

içinse durum hiç de öyle kolay kavranır gibi değildir.



Gazeteci, fıkra yazarı Burhan Felek, aşağıya alınan yazısında, hitap

ediş tarzının toplumun bireyleri arasındaki ilişkileri düzenlediğine

dikkati çekiyor ve daha --uygarca-- ilişkiler için önerilerde bulunuyor.



Dil



-- Birbirimizle daha nazikane, daha mazbut konuşalım. Atatürk

bey, efendi, ve paşa sözlerini resmi muamelattan kaldırırken, ondan

evvelki devirlerin hürmet ve nezaket icabı kullanılan elkabın, yaltaklanma

ve yağcılık derecelerini bile aştığını görerek, bunları kaldırmıştı.

Ama kendisine, zamanın ve zamanımızın bütün paşalarına paşa

diyoruz. Birbirimize de bey, efendi demekte mahzur görmeyenlerimiz

çok. Ne var ki, halk, hatta memurlar bu kelimeleri kullanamadığı

için ihtiyara,



-Beybaba, ağababa, amca (daha gençlere) ağabey, hemşerim

(daha gençlere) kardeşim, hanım teyze, abla gibi sözler söyleyerek

münasebetlerde laubalilik ve onun sonu kabalığa kaçıyorlar. Bundan

vazgeçelim. Ne bir memur bana amca desin, ne de ben memura oğlum

diyeyim. Böylesi daha iyi olacak. Halk arasındaki muhaverelerin

çeşnisi daima kavgaya yaklaşır bir çeşnilik arzediyor. Tehlikelidir.--



Kültürümüz, bir ilişki kültürü olduğu için Burhan Felek'in --beybaba,

ağababa, amca, hanım teyze, abla kullanmayın-- önerisi tutmayacaktır.

--Ne bir memur bana amca desin, ne de ben memura oğlum

diyeyim,-- önerisinde bulunan güngörmüş rahmetli yazar, insan ilişkilerinde,

özellikle resmi ilişkilerde, çağdaş demokratik Batı uygarlığının

uygulanması dileğini belirtir. İkinci Bölümde karşılaştırmalı

olarak tartışılan kültür değerleri, Türkçe'nin, insanın yaşına, mevkisine

ve cinsiyetine neden bu kadar duyarlı olduğunu açıklamaktadır.

Ne var ki, Batı uygarlığının özlemini çekenler, Batı ülkelerindeki insan

ilişkilerini model alanlar, Türk insan ilişkilerinin onun gibi olmasını

isterler. Osmanlı ve Cumhuriyet tarihini yaşamış bir kişi olarak,

Burhan Felek'in yazısını bitirirken kullandığı kelime ilginçtir:

--Tehlikelidir.--



Konuşulan kişiyle olan ilişki, kullanılan kelimeleri tanımlar ve

gerçek anlamını verir. Bu nedenle, ilişkinin türüne göre, kelimeler

farklı anlamlar alır ve değişik nüanslara bürünür. --Askerlik arkadaşı--,

--yatılı okul arkadaşı--, --çocukluk arkadaşı-- hepimiz için farklı ve

özel bir ilişkiyi ifade eder.



Aşağıya alınan hikaye, Aziz Nesin'in toplum yaşamıyla ilgili gözlemlerinden

birini yansıtır. Yazarın Bizim Hemşeri adlı aşağıdaki hikayesi,

kelimelerin anlamlarının iletişim ortamı içinde, iletişim yapan

kişilere bağlı olarak nasıl değiştiğini sergiler.



Bizim Hemşeri



-- Kelimeler insanların dilinde yarı yarı anlam alıyor. Kaç tane

sözlük olursa olsun, bizim hemşeriler kelimelerin sözlükteki anlamlarına

boş verirler. Açın sözlüğe bakın: --dürzü--, --kerhut--, --pezevenk--,

--deyyus--, ne demektir, ne anlama gelir? Herhalde --aferin--, --bravo--,

--aşkolsun-- anlamına gelmez.



Bizim heınşerilerin çoğu da temelli İstanbul'a yerleşmişlerdir, ya

da yılın çok aylarını İstanbul'da bir işte geçirir, birkaç ay da memlekete

giderler. Köyde geçen birkaç ay memleketin nüfusunun artmasına,

--vatana evlat-- yetiştirmeye yeter. İstanbul'da temelli yerleşenler

de, tek başlarına İstanbul'da kalırlar. Karıları köydedir. Oğlan çocuklar

büyüyüp iş tutacak duruma geldiler mi, onlar da İstanbul'a gelir

ler... Kızlar evlenir, İstanbul'da iş tutmaya gelecek başka çocuklar

yetiştirirler.



İstanbul'dakiler, iş yapamayacak kadar ihtiyarladılar mı, köye dönerler.

Bu, memurların emekliye ayrılmalarına benzer. Hayatları boyunca

geçinemedikleri topraklara gömülmek, en son arzularıdır. Hiçbiri

gurbette ölmek istemez.



Bizim hemşerilerin İstanbul'da yaptıkları işler çok bellidir, arabalarla,

atlarla iyi su satarlar, apartman kapıcılığı yaparlar, bahçıvanlık,

ama köşklerde, konaklarda park bahçıvanlığı yaparlar. Hemşerilerimin

konuşmaları çok hoşuma gider. Kelimelere; şehirlilerin verdiği

anlamdan başka bir anlam verirler. Daha doğrusu kelimelerin belli,

belirli bir anlamı yoktur. Bu, söyleyiş biçimine, sesin sertliğine,

yumuşaklığına, söyleyen adamın iyi, kötü niyetine göre değişir.



Erenköy'de benim bir hemşerim var. Asfalt yol üzerindeki bir

büyük köşkte bahçıvanlık eder. Ara sıra gider, onunla konuşurum:

Konuşması, bizim köy ağzıyla konuşması, hoşuma gider. Geçende

yine ona gittim. Bahçenin çimenleri üzerinde namaz kılıyordu. Şişman

olduğundan zor eğilip doğruluyordu. Namazı bitirene kadar

bekledim. Selam verdi. Dudaklarında dua kıpırdayışıyla yanıma geldi.



--Hoş geldin,-- dedi.



--Hoş bulduk. Nasılsın amca?--



Benim bahçıvan hemşerim bol bol altmışında vardır.



--Bundan sonra nasıl olacağız,-- dedi, --İhtiyarlık işte...--



--Hele dur canım, maşallah aslan gibisin.--



Biz şurdan burdan konuşurken bahçeye iki kişi daha girdi. Bizim

hemşerilerin, üniforma gibi kendilerine vergi bir giyinişleri vardır.

Elbiselerinden bile hemen onları tanırım. Bu gelenlerde bizim hemşerilerdendi.

Gencinin ayağında lacivert ketenden bir kovboy pantolonu

vardı. Ama bu kovboy pantolonu, onun ayağında şalvar olmuştu.

Öbürünün üniforması büsbütün yerliydi; elbisenin, eğer buna elbise

denirse, asıl kumaşıyla yamaları birbirinden ayırt edilemiyordu.



Biz bahçenin göbek çimenleri üstünde duruyorduk. Onlar da yanımıza

gelince, bahçıvan hemşerim gelenlerden yaşlıcasını tanıdı.



--Oooo... Hele bak şu Bibik Yusuf'a. Len, nirelerdesin? Soyha çıhası...--



Yaşlıcası, --Gusura galma emice;-- dedi. --Hep ahlımdasın ya, işten

guçten vakit mi galıyor.--



Bahçıvan hemşerim, delikanlıyı sordu.



--Kim bu babayiğit?--



--Tanımadın mı emice, bizim ganbur Mustua vardı ya...--



--Eeee?--



--Ganbur Mustua'nın oğlu.--



--Demee... bu babayiğit o gavatın oğlu mu?--



--Hee ya...--



Bizim hemşeri delikanlıya döndü:



--Len goca pezüvenk, insan bi yol emicesine gelmez mi?--



Delikanlı utangaçlıkla güldü, başını önüne eğdi. Bizim hemşeri iltifatına

devam etti:



--Vay ocagı batası vay... Vay goca dürzü vay... Baban olacak

hergüle ne ediyo?--



--Eyidir emice.--



--Yusuf emicen ne ediyo? O goca deyyüsten bir haber var mı?--



--Eyidir emice. Selam etti.--



Bizim hemşeri, köylüden bir delikanlı gördüğüne sevinçli, boyuna

gülüyor.



--Vay eşşek zıpası vay... Len deve gadar olmuşsun be... kih kih

kih... Maşşallah maşşallah... Heh heh he... İraşit dayın ne ediyo? O eşşolu

eşşek de iyi ya... Heh heh he...--



--Eyidir emice. Mahsus selamleri var.--



--Eleyküm selam. Kih kih kih... Vay goca herüf vay. Len elimde

büyüdün, şuncacıktın be. Daha ne var ne yoh be? Koye varanda o

dürzü bubana söyle, severim o deyusu, dooğru bana gelsin. Hemi?--



--Başüstüne emice.--



--Pek memnun oldum. Hatırımı sayıp geldiniz dimek. Eferim len

goca gavat. Memiş ne ediyo, Memiş... Goca daldaban. O herhut da

eyi ya...--



--Eyidir Allah sayesinde.--



--Eyi ossun dürzü...--



Bizim hemşeri köyden gelen delikanlının sırtını okşuyor.



--Hele şu alçağa bah...--



Yaşlıcası, --Bize gayri misade emice,-- dedi. --Biz bi de gayfeye gidek.

Hemüşeriler var, hal hatır sorak.--



--Oldu mu ya... İrahat bi zamanda gelin.--



--Bu oğlana bi iş arayıdıydık. Bildiğin bi iş var mı, emice?--



--Bu ayı gadar herüf şimdiyecek boşda mı gezdi yattı?--



--Hapisten düneyin çıhtı emice.--



--Heleee... Geçmiş olsun. Vah vah... Dama niye girdiydi?--



--Cinayet.--



--Namıs işi mi?--



--Yoh...--



--Besbelli kotü bi şey.--



Delikanlıya sordu:



--Bi irezillik işten mi yoksa?--



--Değil emice.--



Bizim hemşireler haysiyetlerine pek düşkündürler, kendilerine

ağır söz söyletmezler. Namus bir, haysiyet işi iki. Bizim köylerde

hırsızlıktan, eşkiyalıktan suçlanan hiç görülmemiştir. Delikanlı cinayeti

anlattı:



--Gayfede kahat oynuyorduk. Herifin biri oyunda söğdü.--



--Söğdü mü?--



--Hee, söğdü.--



--Ne diyerek söğdü?--



--Çoh ağır söğdü emice.--



--Ne didi canım?--



--Huzurunda haya iderim emice.--



Yaşlısı söze karıştı:



--Buna 'Len' dimiş.--



Bahçıvan hemşerimin yüzü kızgınlıktan pancar gibi kızardı:



--Nee? Len, sana nasıl len dir? Yabanı, sen de ses itmedin mi?--



--Etmem olur mu?--



--Temizledin mi?--



--Bıçağı vurdum ya, ölmemiş yaralandı.--



--Temizleseydin. Eferüm len. Eyi etmişsin.--



--Emice bu oğlana bi iş var mı?--



--Şimcik mi? Bi soruşturalım Yarıntesi bi uğran hele.--



--Olur emice.--



--Dimek sana Len didi ha?--



--Bize misade emice.--



--Güle güle... Pek memnun oldum. Eferim len goca eşşek, ayu gadar

olmuşsun be... Kih kih kih... Vay goca zıpa vay. Ne çabıh geçti zaman

heyy... İt enüğü gadardı be... Buban olıcak dürzüye selam et. Memiş

emicen gavatına da, İraşıt dayın olacak deyyusa da selam.--



--Başüstüne emice. Hadi Allaha emanet ol.--



--Güle güle...--



Onlar gittikten sonra bahçıvan hemşerim bana, --Ne çare temizleyememiş...--

dedi.



Siz kelimelerin sözlükteki anlamına bakmayın. Kelimelere verdiğimiz

anlam, bizim niyetimize göre değişir. Sergilerde, resimden

çok iyi anlayanların:



--Vay eşşeoğlu eşşek, amma da yapmış!...-- diye ressamları

değerlendirdiklerini çok duymuşsunuzdur.-- (Nesin, 1968a).



Bu hikaye, birkaç yönden incelenmeye değer. Kültürün özelliği

açısından hikaye değerlendirildiğinde, gelenekseI kültürün bir --ilişki--

kültürü olduğunu ve bireylerin ve onların davranışlarının anlamının,

kişisel ilişkilerden kaynaklandığı görülür. İletişim açısından

değerlendirildiğinde, ilişki ve içerik düzeylerini açıkça görmek

mümkündür; ilişkinin türü içeriğin, yani kullanılan kelimelerin, anlamını

tanımlar.



Görüldüğü gibi, --Kim, kiminle, nerede, nasıl konuşmalıdır?-- konusunda

uyulması gereken katı kurallar bulunmaktadır. Bu kurallar

her toplumda vardır, ancak bazı toplumlarda bireye biraz daha özgürlük

ve farklı olma olanağı verilir, bazı toplumlarda ise kurallar

katıdır, bireyler arasında bir farklılaşmaya olanak vermez. Bu toplumsal

kurallardan dolayı, bazıları --küstah--, bazıları --kendine güvenli--,

bazıları --pısırık-- olarak adlandırılır.



Kendinden sosyal mevki ve yaş bakımından üstün olan biriyle,

sanki ona eşitmiş ya da üstünmüş gibi konuşanlara --küstah--, --haddini

bilmez--, bunun tam tersini yapanlara da --ezik-- ya da --pısırık--

denir. Kendini ezdirmeden, karşısındaki kişiye gerçek değerini vererek

iletişim kurabilen kimse ise, --kendine güveni olan kişi-- diye nitelenir.

Bizim toplum için --küstah-- olan bir kişi, başka bir toplumda

--kendine güveni olan kişi' olarak değerlendirilebilir. Başka bir toplumda

--pısırık-- bir kişinin davranışı olarak değerlendirilen bir davranışsa,

toplumumuzda --saygılı bir davranış-- olarak nitelendirilebilir.

Bir kişinin iletişimine bakarak, bu tür kararlar verebilmesi, toplumda

herkes tarafından değişik derecelerde paylaşılan ortak sosyal

ve kültürel değerler sayesinde olur.



İletişimin içinde oluştuğu ortamın sosyal özellikleri



İletişim nerede yer alıyor? İki kişinin birbirine yakın bulunabileceği

samimi bir sosyal ortam mı söz konusudur, yoksa belirlenmiş kuralları

olan resmi bir ortam mı? Her iletişim belirli bir sosyal ortam içinde

yer alır ve bu ortamla ilgili birçok sosyal norm, değer ve beklentiler

vardır. Bu sosyal normların, değerlerin ve beklentilerin, çoğu kere

kişi farkında değildir, ne var ki, gelen mesajlar bu norm ve beklentiler

çerçevesi içinde yorumlanır. Bir başka deyişle; bir mesajı yorumlarken

mutlaka o mesajın içinde oluştuğu sosyal ortam hesaba katılır.

--Bayram değil, seyran değil, eniştem beni niye öptü?-- diyen baldız,

ortam uygun olsaydı, bu öpücükten kuşkulanmayacağını belirtmektedir.--



İçinde bulunulan sosyal ortamın uyardığı beklentiler, iletişimde

bir aksaklığa yol açmazsa, farkedilemez. Öğretmen sınıfta şarkı söylemeye

ya da sanatçı sahnede ders vermeye kalkarsa, sınıfta öğretme,

sahnede eğlendirme beklentilerinin farkına varılır. Bu beklentiler,

konuşan ve dinleyen arasında ortaksa, ortaya çıkan aksaklıklar

kolayca giderilir. Konuşanların sosyal ortamdan beklentileri farklıysa

ve onlar bu değişik beklentilerinin farkında değillerse, işte o zaman,

temel iletişim aksaklıkları ortaya çıkar. Bu tür iletişim aksaklıklarının

kaynağını bulmak ve iletişimi verimli bir zemine oturtmak zordur.



Aşağıda verilen Aziz Nesin'in öyküsü gibi mizah hikayelerinin

çoğu, sosyal durumlardaki beklentilere dayanarak konuyu --gülünç--

yaparlar. Mizah yazımının dünya çapında uzmanı topraklarınızda

yetişmiştir.



Yerli Mallardan Pazen Aldım



--Sümerbank'ın Yerli Malları Satış Mağazalarından birine gittik.

Önce vitrine baktık. Aman ne güzel şeyler... Mavi mineli bir pazen bir

de kırmızı üzerine beyaz noktalı bir basmayı beğendik. İçeri girdik.

Genç, büyük, tavanı yüksek bir mağaza... Kapının karşısında, kasada

bir kız var, manikürlerini törpülüyor. Ortada soba var, İyi giyimli,

politika ileri gelenlerinin kılığında, iri kıyım, gerdanlı, göbekli, enseli

bir bey sobanın başına oturmuş, kahvesini içiyor. Kasanın yanındaki

bir delikanlı, manikürünü düzelten kızla konuşuyor. Tezgahın

arkasındakilerden orta yaşlı bir adam gazete okuyor. Birisi de yuvarlak

cep aynasına bakarak alnındaki sivilcileri patlatıyor. Yine tezgaha

dirseklerini dayamış bir genç de kapağı parlak renkli bir polis cep

romanı okuyor.



Erken erken gelmişiz. Bizden başka da gelen yok. Yalnız, vitrini

seyreden üç, dört kişi daha var.



İçeri girince, hiç kimse kafasını çevirip bize bakmadı. Bu ağırbaşlılık

hoşuma gitti.



--İyi mallarımız var?..--



--Buyrun bağyaan!..--



--Bir şey mi aradınız?--



Diye yoldan geçenleri kolundan çekip içeri alan tezgahtarları hiç

sevmem.



Sağa sola baktık, bize aldıran yok. Kız, manikürünü törpülüyor.

Bey gazete okuyor. Birinin başı romanda... İnsan hangisine gidip bir

şey söyleyeceğini bilmiyor ki... Tezgaha yanaştık. Raflardaki toplara

bakıyoruz. Kendi aramızda konuşuyoruz.



--Şunlardan ne güzel perde olur!--



--Şu dallı kretonlar da güzel...--



--Eni kaç santim acaba?--



--Kime sorsak?--



Önümdeki delikanlı Mayk Hammer romanına öyle dalmış ki, bizi

duymuyor bile...



--Ben şu damalı masa örtüsünden alacağım--



--Yavaş konuş, adam kitap okuyor.--



Hiç olmazsa biraz geç gelseydik. Bizden önce gelen müşteriler ne

yapıyorlarsa, biz de onlara bakar öyle yapardık.



Derken başka müşteriler geldi, mağazayı doldurdu. Ama onlar da

bizim gibi şaşkın şaşkın bir oraya bir buraya gidip geliyorlar. Resim

sergisindeymiş gibiyiz. Müşteriler bu ağır, ciddi havayı bozmamak

için birbirlerinin kulaklarına fısıldıyorlar. Bu derin sessizliği ara sıra,

kasadaki kızla oğlanın şakaları, sevimli kahkahaları bozuyor.



Müşterilerden orta yaşlı bir erkek, etrafındakilere duyurmak isteyerek,

--Acaba satış yapılıyor mu?...-- diye soruyor.



Yaşlıca bir kadın, --Galiba fiş alınacak...-- diyor.



Bir genç hanım soruyor:



--Fiş mi, nerden alınacak?--



--Herhalde Umum Müdürlükten...--



Artık herkes bir şey söylüyor.



--Evvela muhtarlıktan temiz kağıdı getireceksiniz.--



--Temiz kağıdı değil teyze... İyi hal kağıdı. Yani Demokrat Partiye

kayıtlı mısınız? Yoksa bir sabıkan filan var mı diye...--



--Arkadaş, vatandaşlar arasına nifak sokma... Basma ile partinin

ne alışverişi var?--



--Amma da yaptın birader, sen hiç gazete okumuyor musun? Boyuna

basına baskı yapılıyor diye...--



--O basma başka, bu basma başka.--



--Kömür tevzi müessesinden beyannamesi olana, burada istediğini

veriyorlar.--



--Kömür tevziinle bunun şimdi münasebeti var mı?--



--Var tabii... Kömür de hökümatın, pazen de, Amerikan bezi de...--



--Ben çocuğa pabuç alacaktım.--



--Pabuç da hökümatın...--



--Canım, şimdi hökümatı ne karıştırıyorsun?--



--Karıştırırım elbet...--



--Karıştırırsın, ama ben seni şimdi gider, bu adam ajanstır diyerek

polise ihbar ederim. Adli tıptan rapor alınca, aklın başına gelir.--



--Nüfus kağıdınız yanınızda mı?--



--Hayır...--



--Nüfus kağıdınızla altı vesikalık resminiz yoksa vermiyorlar.--



--Şoförlük ehliyeti olmaz mı?--



Baktım olacak gibi değil... Kahvesini içtikten sonra solumdaki tezgahtarla

tatlı bir muhabbete dalan adama yanaştım.



--Affedersiniz...--



--Ne var yahu? Görüyorsunuz konuşuyoruz... Turan'ı çalımladı,

şut... top ağlarda.--



Başka birine yanaştım.



--Affedersiniz biraz pazen rica ediyoruz. Kimden alacağız?--



Sivilcilerini patlatmak için, baktığı yuvarlak cep aynasından başını

kaldırmadan, parmağıyla sol tarafı işaret etti... Onun işaret ettiği

adam, gazetedeki çapraz bulmacayı çözüyordu.



--Pazen istiyoruz, siz mi vereceksiniz?--



--Zühtü bey'e gidin...--



Zühtü bey acaba hangisi?



--Zühtü bey, zatıaliniz misiniz?--



--Benim, n'olacak?--



--Hiç... sorduk. Biraz pazen alacaktık da.--



Arkasına rafa uzandı, bir top pazen aldı.



--Kaç metre?--



--Ama biz ondan istemiyoruz. Vitrinde gördük.. Pembe de mavi

mavi çiçekleri var.--



--Ondan kalmadı.--



--Vitrinde var beyefendi.--



--O vitrinlik... Vitrinden indiremeyiz.--



--O halde şu sarıya bakabilir miyiz?--



--İndir, kaldır olmaz! Bak işte uzaktan... Hepsi de pazen...

Hangisini istiyorsan, onu söyle!...--



--O sarıyı istiyorum.--



--Ne kadar?--



--Beş metre!..--



--Ondan beş metre kesilmez... O bütün top...--



--Şu yeşil...--



--O dört metrelik bir parçadır. İsterseniz vereyim, ha dört metre ha

beş metre...--



Bizimkiler dört metreden çıkar mı, çıkmaz mı, diye konuşuyorlar.

Bay tezgahtar akıl veriyor:



--Eteği kloş yapmazsanız çıkar:--



--Çocuklara pijama yapacağız.--



--İyi, paçalarını biraz kısa yapın... Zaten bu sene kısa moda...--



Bizi beklemekten sinirleniyor:



--Bayım, insanı oyalamayın, bu kadar millet alış veriş edecek...

Hangisini istiyorsanız söyleyin!--



Çaresiz bay tezgahtarın kendisinin beğenip de ilk çıkardığı siyah

pazenden beş metre kestiriyoruz. Başka yerde --güle güle kullanın!--

diye kumaşı keserler ya, bizim Yerli Malların baş tezgahtarı sanki iki

parmağını ağzımıza sokmuş gibi, kumaşı kızgınlıkla --carrrt!...-- diye

yırtıyor. Bize kağıt uzatıyor.



--Karşıya!...--



Karşısı pembe kağıda bir mühür vuruyor. Yandakine!... Yandaki

damgalıyor. Bir hanım pembe kağıdı ikiye parçalıyor, bir parçayı bize

uzatıyor. Veznedeki bayana o kağıt parçasını götürüyoruz.



--Saat l2 oldu, paydos,-- diyor. --Öğleden sonra.--



--Aman bayan, taa Rami'den geldik.--



Cevap bile vermiyor. Çoluğu çocuğu otobüse bindirip gönderiyorum.

Saat ikide kapıda kuyruk oluyoruz.



Sıram gelince, pembe kağıt parçasını kesiyor, bayana uzatıyoruz:



--On lira altmış beş kuruş...--



On iki buçuk lira veriyorum.



--Bozuk verin!...--



--Bozuk yok...--



--Bozdurun efendim, burası sarraf dükkanı değil...--



Mağazadan çıktım. Tütüncü bozmaz. Gazeteci bozmaz. 90 kuruşluk

bir çukulata aldım, bozdular. Kasiyer hanıma parayı verdim. Bir

pusula uzattı. Tekrar damgaladılar. Damgalı pusulayı başka birine

verdim, paketi verdiler.



Kapıdan çıkarken, mağaza memurlarından soba başındaki:



--Buradan ucuza alıp, götürüp karaborsada satıyorlar,-- diyordu.



--Bu halka iyilik yaramaz zati... Ben hükümetin yerinde olsam...--



Kapıdan çıktığım için, lafının gerisini duyamadım.



Eve geldim. Çoluk çocuk sevinçle paketi açtılar. Şaşılacak şey... Bizim

paket başkasınınkiyle karışmamış mı? Beş metre pazen yerine, üç

metre tülbent almışız...-- (Nesin, 1968b).



Yukarıdaki hikayeyi, 2. Bölümün başında verilen --Etkileşim İçinde

Benlik ve Diğerinin Tanımı-- başlığı altında tanımlanan --kabullenme--,

--reddetme-- ve --umursamama-- kavramları açısından inceleyin.

Toplumun sağlıksız bir yönünü sergileyen yazar, okuyucu için sadece

güldürücü değil, düşündürücü tablolar çiziyor.



Mesaj alışverişini, iletişimin içinde yer aldığı ortamın yalnız sosyal

özellikleri değil, fiziksel özellikleri de etkiler.



İletişimin içinde oluştuğu ortamın fiziksel özellikleri



Oda, salon, büro gibi kelimeler, bir mekanın kullanılma işlevlerini

belirtir. Bulunulan yerin fiziksel konumu ve nitelikleri, bir başka deyişle

büyüklüğü ve biçimi, ayrıca rengi, aydınlatma derecesi, ısısı;

sessiz ya da tenha olması gibi özellikleri, o mekan içinde yer alan iletişimi

etkiler. Herkes bu etkiler altında bulunur, ne var ki bazıları

bunların bilincindedir bazıları değildir.



Hayalinizde kendinizi sevgilinizle birlikte canlandırın. Buluşup

başbaşa yemek yemek istiyorsunuz. Yemek yiyeceğiniz yer nasıl bir

yer olmalı? Spor salonu kadar büyük, her yeri betonla kaplı bir yemekhane

mi, yoksa ancak birkaç masanın bulunduğu, bir köşesinde

şöminenin yandığı küçük bir dağ lokantası mı?



Romalılardan beri yasaların yapıldığı ve uygulandığı yerlerin,

büyük, görkemli binalardan oluşması, bir rastlantı mıdır acaba? Bir

binanın görünümü, genellikle o yapının işlevine yaraşır bir mesaj

oluşturur. Saygı ve korku uyandıran binalar, --yasa-- kavramının

uyandırdığı duygulara uymaktadır.



Gece kulüplerine gittiğinizde görmüşsünüzdür, genellikle hepsi

loştur. Parlak bir şekilde ışıklandırılmış bir gece kulübüne gitmek

isterseniz, böyle bir gece kulübü bulmakta zorluk çekersiniz.



Bir yerdeki insan sayısı da önemlidir. Bir sinemada sadece siz olduğunuz

zaman filmden zevk alabilir misiniz? Orada bulunan insanlarla

konuşmadığınız halde, sinemanın kalabalık olması sizi niçin bu

kadar etkiliyor acaba? Aynı şey, düğün, futbol maçı gibi değişik sosyal

olaylar için de geçerlidir. Stadyumda siz tek başınıza olsanız, futbol

maçını oldukça sıkıcı bulabilirsiniz.



-Bir hafta süreyle, kimlerle nerelerde konuştuğunuza dikkat

edin. Bulunduğunuz yerin değişik özelliklerinin farkına varabiliyor

musunuz? Bu özellikler sizin konuşmanızı ya da size

söyleneni anlamanızı etkilemekte midir? Hangi yönde? Bu

sorulara bir hafta süreyle cevap bulmaya çalışın.



İletişim ortamının içinde yer aldığı, daha kapsamlı bir ortam vardır:

İletişimde bulunan bireylerin ortak değer ve inançlarının kaynağı

olan kültür. İkinci Bölümde, kültür kavramını inceleyerek geleneksel

otoriter değerlerle, özgürlükçü çağdaş anlayışın değerlerini

karşılaştırdık. Burada, kültürü bir iletişim ortamı olarak yeniden ele

alacağız, çünkü kültür, insan davranışlarını bütünüyle kapsar, kuşatır

ve mesajlar, bu geniş kapsamlı çerçeve içinde anlamlandırılır.

Şimdi, kültürün kişiler arası iletişimle olan ilişkisine bir kez daha

göz atalım.



İLETİŞİM ORTAMI OLARAK KÜLTÜR



Hacettepe Üniversitesi öğretim üyelerinden Perihan (Oray) Yunt,

Konya yöresinde köy kadınlarıyla yaptığı anket çalışmasında ortaya

çıkan bir iletişim sorununu aşağıda dile getiriyor:



--1970 yılında, Konya yöresinin GEZİCİ KADIN KURSU'nun etkinlik

gösterdiği köylerinde ve böyle bir kursun hiç uğramadığı yerlerde,

sosyal yaşamda farklılıklar olup olmadığı konusunda bir ön

araştırma yapıyorduk. Anketimizde --Kaç günde bir yıkanırsın?-- diye

bir soru da yer almıştı. Anket sadece kadınlara uygulanmaktaydı.

Kursun yapıldığı ve yapılmadığı yedişer köy alarak toplam on dört

köyde, örnekleme yoluyla seçtiğimiz bir grup köy kadınına sorular

soruyorduk. En son köyde, kadınlardan birisi beni, oldukça fakir bir

aileye ait olduğu anlaşılan, tahta basamakları kırık dökük bir eve

götürdü. Evin kadınının yüzü mutsuzluk izleri taşıyordu. Anketimizdeki

soruyu bu kadına da sordum: --Kaç günde bir yıkanırsınız?-- Kadın

cevap vermedi, anlamsızca yüzüme baktı. Bana kılavuzluk eden

kadın hemen atıldı ve acımalı bir sesle, --Gocası sakattır, ayda bir yıkansa

ne nimet,-- dedi. O anda kafamda şimşek çaktı ve ancak o zaman,

bu soruyu sorduğumda öteki kadınların biraz mahçup, yarı

mütebessim verdikleri --Haftada bir gün, haftada iki, üç gün,-- gibi

cevapların anlamını farkettim. Ayrıca, uğradığımız köyleri, bizden

önce, doğum kontrolüne ilişkin araştırma yapan bir ekibin dolaşmış

olduğunu da sonradan öğrendim. Aradan bir süre geçti. Olayı, Konyalı

bir arkadaşıma anlattım. Arkadaşım, --O biçimde değil, 'Çoluk

çocuk kaç günde bir yıkanır, çamaşır yıkarsınız?' diye sormanız gerekirdi,--

dedi» (Yunt, 1978).



Araştırmacı, Konya yöresinden olmadığı için, bu yöreden olan

kadınlarla biraz zor iletişim kurabilmiştir, ama yine de, sonradan da

olsa, --kafasında bir şimşek çakabilmiştir--, çünkü, cinsel ilişkiden

sonra --gusul aptesi--nin alındığını bilir. Perihan Yunt yerine, bu araştırmayı

bir Avrupalı ya da Amerikalı yürütseydi, o şimşek hiçbir zaman çakmayacaktı.



İçinde bulunduğumuz sorunlar ve uğraştığımız konular yaşamımıza

o denli işler ki, bir yabancıya bunları anlatmak zordur. Aynı

kültürden olan kimseler, bu inançları paylaştıkları için, kolaylıkla

aralarında iletişim kurabilirler. Başka başka kültürlerden gelen insanlar

arasında iletişim zorlukları olur. Örneğin, yabancı ülkelere giden

Türklerin başından geçmiştir: Misafir gittikleri yerde ilk defa ikram

edilen şeyi almazlarsa, ikinci kez ısrar edilmez. Aç olduğu ve canı

istediği halde, bu nedenle aç kalan Türkler olmuştur. Diğer yandan,

Türkiye'ye gelen yabancıların kendilerine ikram edilen şeyleri

hemen almaları, çoğumuzun tuhafına gider; kendimizi, nezaket kurallarını

bilmeyen insanlarla karşılaşmış gibi hissederiz.



Erdoğan Bozok'un Modern Çağ (1972) adlı karikatür kitabını, yurt

dışındayken yabancı arkadaşlara gösterdim. Türkiye'de bulunmamış,

sorunlarımızı bilmeyenler; sadece hafif bir gülümsemeyle kitabı

gözden geçirdiler. Türkler ve Türkiye'de bulunmuş yabancılar, kahkahalarla

gülerek, sanatçının görüşündeki keskinliğe hayranlıklarını

belirttiler. Bozok bir iletişim durumundaydı: Sanatçı, kendi bildiği

kültür ve yaşamı paylaşanlara zengin mesajlar yollayabilirken, bu

kültürü paylaşmayanlar açısından sadece bazı şekiller çizmiş bulunuyordu.



--Bugün senin canın birşeye sıkıldı galiba!-- diyen arkadaşımız,

konuşmadığımız halde, canımızın sıkkın olduğunu sözsüz iletişimle

anlamıştır; yüz ifademiz, sesimizin tonu, bedenimizin duruşu ona

ipucu olmuştur. Günlük yaşamda, söylenenlerin karşıdakini nasıl etkilediği

de sözsüz ifadeden anlaşılır. Söylenenin hoşa gidip gitmediğini,

karşıdakini kızdırıp kızdırmadığını; onun sözsüz ifadesinden

sürekli izleyebiliriz.



İletişimde, ilişki düzeyine ve sözsüz mesajlara duyarlı olmayan

kimse, kendisinin ve konuştuğu konunun karşısındakini nasıl etkilediğinin

farkına varamaz; söz konusu kişiye gerektiğinden fazla sokulur ya da

uzakta durur; onun yüz ifadesinde, bedeninde, el ve kol

hareketlerinde dile getirdiği duygusal tonu --işitemez--. Ayrıca, iletişim

ortamının özelliklerine --kördür--; kiminle, nerede, nasıl konuşulacağını

bilemez.



Sözsüz mesajlara duyarlık kazanmamış, karşısındakinin sadece

söylediklerine önem veren kimseler, kişiler arası ilişkilerde büyük

zorluklarla karşılaşırlar. Ve çoğu kez, ilişkilerinde meydana gelen

tıkanıklık ve aksaklıkların nedenlerini de bir türlü anlayamazlar.



DENEYEBİLİRSİNİZ



Aşağıdaki egzersizler, okuyucuyu ilerdeki konulara hazırlamak için

verilmiştir. Bu egzersizleri uygularsanız, kitapta incelenen kavramları

daha yakından tanır ve iletişim kavramlarını kendi yaşamınızda

kullanma olasılığınız artar.



Kişiler arası iletişimde neredesiniz?



Herkesin yaşamında önemli bir kişi vardır. Sizin için şu an yaşamınızda

en önemli kişi kimdir? Bu kişi anneniz, babanız, eşiniz, çocuğunuz

ya da arkadaşınız olabilir. Bu önemli kişiyle nasıl bir iletişim

içindesiniz, bilmek ister misiniz? O halde, lütfen aşağıdaki soruları

cevaplayın. İlişkiniz olanak veriyorsa, aynı soruları onun da cevaplamasını

isteyin. Daha sonra cevaplarınızı karşılaştırarak, aralarındaki

benzerlik ve farklılıklar üzerinde konuşabilirsiniz.



Sorular:



1. Onunla en son hangi konuda tartıştınız? Bu tartışma nasıl sonuçlandı?

Birbirinize daha kızgın olarak mı ayrıldınız? Yoksa, aranızdaki

ilişki daha da güçlendi mi?



2. Size söylemeden, onun içinde bulunduğu duygusal durumu

anlayabiliyor musunuz? Aşağıdaki duygulardan hangisini, onda daha

kolaylıkla tanıyabiliyorsunuz?



-Neşeli-Kendinden emin.



-Gururlu-Korkulu.



-Ne yapacağını bilemez halde-Kendini suçlu hissediyor.



-Tedirgin-Şaşkın.



Yukarıda verilen duygusal durumları sizin nasıl ifade ettiğinizin

farkında mısınız? Sizin bu tür duygular içinde olduğunuzu, söylemediğiniz

halde, o anlayabiliyor mu?



3. Ona ifade etmekten çekindiğiniz duygularınız var mı? Onun size

ifade etmekten çekindiği duyguları olduğunu düşünüyor musunuz?

Konuşmaktan çekinilen bu tür duygulardan söz etme olanağını,

ilerde bulabileceğinizi zannediyor musunuz?



4. Aşağıda verilen duyguları onda canlandırmak için yapabileceğiniz

en az iki şey düşünün:



-Kızdıracak.



-Neşelendirecek.



-Gururlandıracak.



-Suçlu hissettirecek.



-Üzecek.



-Korkutacak.



5. Onun arkadaşları konusunda neler düşünüyorsunuz? Aynı arkadaşlara

mı sahipsiniz, yoksa onun ve sizin kendi arkadaşlarınız mı

var? Ortak arkadaşlarını kıskanır mısınız? Sizin arkadaşlarınız konusunda

onun duygularının ne olduğunu biliyor musunuz?



6. Yorucu bir gün geçirdiğinizi ve eve gidip dinlenmeye can attığınızı

varsayın. Ama bir yere gitmek için daha önceden söz verdiğinizi,

o size hatırlatıyor. Ya da, kendi başınıza kalmak, dinlenmek isterken,

sürekli şaka yapma ve sizi rahat bırakmama gibi bir huyu olduğunu

düşünün. Bu tür çatışmaları nasıl çözerdiniz? Bir orta yol

bulmaya mı çalışırdınız? Kavga mı ederdiniz? Yoksa sizin görüşünüzü

kabul etmesi için onu inandırmaya mı çalışırdınız? Aranızda çıkan

çatışmaları ele alış tarzınızdan hoşnut musunuz?



7. Onun yaşamının temel amacını ve önem verdiği ilgilerini biliyor

musunuz? Bu amaçlar ve ilgiler konusunda duygularınız ne? Sizin

temel amacınız ve ilgilerinizle bunlar uyuşuyor mu? Eğer uyuşmuyorsa,

onun sizin amaç ve ilgilerinizi kabul etmesini ister misiniz?



8. Hoşunuza giden yönlerini biliyor musunuz? En güçlü yönlerinin

farkında mısınız? Bu konuda düşündüklerinizi onunla paylaştınız mı?



9. Bir gece sizi uyandırarak sizinle konuşmak istediğini düşünün.

Ne yapardınız? --Peki, konuşalım!-- mı derdiniz, yoksa, --Sabaha kadar

bekleyemez misin? Sabah konuşsak olmaz mı?-- diye ertelemek

mi isterdiniz? Siz onu uyandırsaydınız, acaba o size nasıl davranırdı?



10. Onunla olan ilişkinizden ötürü, kendi kendinizden uzaklaşmış

olduğunuzu hissettiğiniz anlar oldu mu? Sizinle olan ilişkisinden

ötürü, onun kendi kendinden uzaklaşmış olduğunu hissettiğini

düşündüğünüz oldu mu?



Yukarıdaki sorulara verdiğiniz cevapları bir gözden geçirin. Sorulara

içtenlikle cevap verdiğinizden emin misiniz? Bu cevapları sizin

için önemli olan kimseyle paylaşmak ister misiniz? Yoksa, bu cevapların

onun tarafından öğrenilmesinden rahatsız mı olursunuz?



İsterseniz cevaplarınızı saklayın ve kitabın değişik bölümlerini

okuduktan sonra yeniden gözden geçirin. İletişimle ilgili yeni kavramlar

öğrendikçe, bu kavramların sizin ilişkiniz içinde ne anlama

geldiklerini verdiğiniz cevaplardan anlayabilirsiniz.



:::::::::::::::::



4



İletişim ve Algılama



Ahlakın Tarifi



--Oğlu ortaokula gidiyordu. Akşam eve gelince derslerine yardım

ederdi. Yemekten sonra sordu:



--Oğlum, derslerin nasıl, çalıştın mı, yarın ne var?--



--Ahlak çalıştım, baba.--



--Anlat bakayım.--



Çocuk geçti karşısına, papağan gibi bir solukta okudu:



--Ahlak, hulk'un cem'idir. Hulk tabiyyat ve seciyye demektir.

Buna huy denir. Seciyye ve huy denilen şey, insanda yerleşmiş melektir.

O melek sebebiyle nefisten ef'al kolayca çıkar.--



Şaşırdı: --Oğlum bu ne? Nereden ezberledin bunu?--



--Ahlakın tarifi, öğretmen yazdırdı.--



--Bir şey anladın mı?--



--Yoo! Anlamak şart değil ki! Kimse anlamıyor, ezberle yeter!..--



Hasan Pulur'un yukarıdaki yazısında belirtilen eğitim sisteminin

temelinde yatan, --anlamanın gerekli olmadığı, ezberlemenin yeterli

olduğu-- anlayışı, öğretmen ile öğrenci arasında gerçek bir iletişim

kurulmasını önler. Kişinin temel eğitiminden edindiği bu alışkanlık,

basmakalıp ve biçimsel ilişkilerinde sürüp gider. Kalıplaşmış evlilik

ya da iş ilişkilerinde de, bu durumu gözlemleme olanağı vardır.



Kalıpları tekrarlamaktan kurtulabilme, insan ilişkilerine anlamsal

zenginliği ve derinliği getirebilme, iletişimin süreçlerini uygun ve etkili

bir biçimde uygulamaya bağlıdır. Bu bölümün amacı, iletişimin

temel yapısını ve süreçlerini bilimsel kavramlar içinde tanımlayarak

okuyucuya tanıtmaktır.



İLETİŞİM NEDİR?



Aslında, buraya kadar, çeşitli yönleriyle iletişimden söz edildi. Bu

bilgiler, iletişimin yapısını, öğelerini ve süreçlerini daha teknik açıdan

inceleyebilmek için bir birikim sağladı.



DÖRDÜNCÜ BÖLÜM



Konuya, iletişimin tanımını yinelemekle başlayalım:



İletişim, iki birim arasında birbiriyle ilişkili mesaj alışverişidir.



Bu tanımda açıklanması gereken dört kavram vardır: 1. Birim; 2.

Birbirine ilişkin olma; 3. Mesaj; 4. Alışveriş.



Birim: Birim, soyut bir kavramdır. Birbirleriyle karşılıklı mesaj

alışverişi yapan insan, hayvan ya da makinenin her birine --iletişim

birimi-- adı verilir. İletişim sadece insanlara özgü bir olay değildir.

İki kedinin karşılıklı miyavlamaları, onların iletişim içinde olduğunu

gösterir. Karşılıklı satranç oynayan iki bilgisayarın her biri, bir

--iletişim birimi-- oluşturur.



İletişim birimleri ikiye ayrılır: Kaynak birim ve hedef birim. Kaynak

birim, mesaj gönderen birimdir. Bu, konuşan kişi, miyavlayan kedi





ya da satranç oynayan bir bilgisayar olabilir. Adından da anlaşılacağı

gibi, kaynak birim mesajın kaynaklandığı, oluştuğu birimdir. Hedef

birim ise, mesajın gönderildiği birimdir. İki kişi konuşurken, konuşan

kaynak, dinleyen ise hedef birim olur.



Ne var ki, kaynak ve hedef birimler durağan olmayıp, dinamik

birimlerdir. Konuşanın dinleyici ve bir süre sonra dinleyenin konuşmacı

olması gibi, kaynak ve hedef birimler sürekli fonksiyon değiştirirler.

Bunu bir örnekle somutlaştıralım.



İkisi de aynı fakültede okuyan ve bayram tatili nedeniyle birbirlerini

iki hafta göremeyen iki arkadaşın arasında aşağıdaki konuşma

geçer:



Ayhan : Hoş geldin Nurten. Nasılsın?



Nurten : Hoş bulduk Ayhan, iyiyim. Sen nasılsın?



Ayhan : Sağ ol, ben de iyiyim. Bayramın nasıl geçti?



Nurten : İlk günler bayram ziyaretleriyle geçti. Daha sonra kardeşlerim

ve arkadaşlarımla bol bol konuşma olanağı buldum. Senin

kulağını da bol bol çınlattım.



Ayhan : Seni bu kadar özlemem beni korkutuyor. Sanki sana çok

bağımlıymışım gibi bir duyguya kapılıyorum.



Nurten : Suç benimmiş gibi konuşuyorsun. Benim elimden ne gelir?



Ayhan : Neyse. Bırakalım şimdi bu konuyu. Dönüş yolculuğun nasıldı?



Nurten : Oldukça rahattı. Gerede yakınlarında otobüsün arka

tekerleklerinden biri patladı. Lastiği değiştirdiler, yarım saat geç kaldık.



Konuşmaya ilk başlayan Ayhan; o anda kaynak, Nurten ise hedef

birim durumundadır. Nurten, Ayhan'a, --Sen nasılsın?-- diye sorduğu

anda kaynak, Ayhan ise hedef birim olmuştur.



Birbiriyle ilişkili olma: İletişim olabilmesi için sadece mesaj alışverişi,

bir başka deyişle, sadece iki yönlülük yeterli olamaz. Alınan

ve verilen mesajların birbiriyle ilişkili olması da gerekir.



Günlük yaşamda yorgunluk, yanlış anlama, dikkati başka bir konuya

verme gibi nedenlerden ötürü iletişimde ilişkinlik aksayabilir.

Bu tür aksaklıklar süreklilik göstermeye başlarsa, kişinin ruhsal dengesinde

bir bozukluk olduğundan kuşku duyulur. Gerçekten de, akıl

hastalarının iletişiminde gözlenebilen bu özellik, hastalığın derecesi

ve türü hakkında ipucu veren en önemli belirtilerden biridir.



Mesaj: İnsanların karşılıklı konuşurken birbirlerine söyledikleri

sözler, mesaja örnek olarak verilebilir. Ne var ki, mesajın mutlaka

sözlü olması gerekmez. Üçüncü Bölümde belirtildiği gibi, sözsüz mesajlar

da vardır: Yüz ifadeleri, el kol hareketleri, oturuş ve duruş, birer

mesajdır. Önce mesajın genel bir tanımını yapalım, daha sonra

ayrıntılarına inelim.



Mesaj, kaynak birimdeki içeriğin, bir seçim sürecinden geçirilmiş

ifadesidir.



Kaynak birimdeki içerik, duygusal ya da düşünsel olabilir. Ayhan'ın

Nurten'e, --Seni çok özledim!-- sözü, duygusal içeriği olan mesaja

örnektir; --korkuyorum--, --çok sinirlendim-- gibi ifadeler de duygu

ve heyecanı belirtirler. Sözlü mesajların çoğu, dış dünya ve nesnelerle

ilgili düşünceleri belirtir: Nurten'in, --Otobüsün arka tekerleklerinden

biri patladı,-- cümlesi bu tür mesaja örnektir. Sözsüz mesajlar

duygusal içeriği, sözlü mesajlar düşünsel içeriği, en dolaysız ve etkili

biçimde ifade eder.



Mesajın tanımında bir seçim sürecinden söz ettik; seçme sürecinin

söz konusu olmadığı otomatik tepkiler mesaj değildir. Bir makinenin

mekanik hareketlerinde ya da bir hayvanın içgüdüsel olarak

yaptığı tepkilerde, seçme söz konusu değildir. Bu demektir ki, belirli

bir uyarıcı karşısında hayvan, içgüdüsel olarak yalnız bir tip tepki

gösterir. Yapabileceği başka bir şey yoktur.



İnsanlarda ise, içgüdüsel davranışlardan pek söz edilemez, ne var

ki, reflekslerden söz edildiğini duymuşsunuzdur. Yüzümüze yakın

bir yerde el çırpıldığı zaman, istemeden gözümüzü kırparız. Bu tür

refleks hareketler, mesaj olarak kabul edilmez. Mesaj olabilmesi için,

kaynak birimdeki içeriği ifade edebilecek olası seçenekler arasından

seçilerek ifade edilmesi gerekir.



Yüzde yüz kestirilebilen ifadelerde bir seçim söz konusu değildir

ve bundan dolayı bu tür ifadeler, birer mesaj değil, tepkidir. Örneğin,

göz önünde el çırpıldığı zaman mutlaka gözün kırpılacağını bilirsiniz.

Ama, --Merhaba, nasılsınız?-- dendiği zaman ne cevap alacağınızı

yüzde yüz kestiremezsiniz. --İyiyim, teşekkür ederim;-- cevabını

almanız büyük bir olasılıktır, ne var ki, yine de yüzde yüz değildir.

Çünkü, --Biraz rahatsızım;-- --Sağ ol, sen nasılsın?-- gibi ve buna

benzer birbirinden değişik cevaplar da alabilirsiniz.



Bir kimseyi iyi tanıyor ve söyleyeceği sözleri önceden yüzde yüz

kestirebiliyorsanız, o kimsenin söylediklerine artık pek dikkat etmemeye

başlarsınız. Çünkü söyledikleri bir tür --tepki-- olmaktadır. Bu

tür ilişkilerde, iletişim yavaş yavaş ortadan kalkar ve ilginç insan

ilişkileri, yerini can sıkıntısına bırakır.



Alışveriş: İletişim iki yönlü bir süreçtir ne sadece alış, ne de sadece

veriş, iletişimi oluşturamaz.



Bir arkadaşınızla karşı karşıya oturduğunuzu düşünün. Yalnız biriniz

konuşuyor ve diğeriniz dinliyor... Acaba bu durumda, aranızda

bir iletişimden söz edilebilir mi? Evet, edilebilir. Çünkü arkadaşınızın

yüz ifadesinden, oturuş biçiminden, sizi anlayıp anlamadığını, sıkılıp

sıkılmadığını çıkarabilirsiniz. Sadece biriniz konuştuğu zaman

bile, bir iki yönlülük söz konusudur: Birinizin sözlü mesajına, diğeriniz

sözsüz mesajla cevap verebilir.



Şimdi, arkadaşınızla aranıza karton ya da tahtadan bir perde konsa

ve birbirinizi görmeniz engellense!... Yine yalnızca biriniz konuşacak

ve diğeriniz hiç cevap vermeden dinleyecek olsa, acaba bu durumda

aranızda bir iletişim olur muydu? Bu kez cevap, --Hayır!--dır.

Birbirlerini görmesi engellenen iki kişiden sade biri konuşma olanağına

sahipse, bu durumda bir iletişim değil, bir iletiş söz konusudur.

Başka bir ifadeyle, mesaj gönderilir, fakat bu mesajın karşılığı alınmaz.

İletişim olabilmesi için bir mesaj alışverişine, bir başka deyişle,

iki yönlülüğe gerek vardır.



Kaynak birimin gönderdiği mesaja karşılık, hedef birimin verdiği

--cevap mesaj--a, geri-iletim adı verilir. Ayhan ve Nurten adlı iki arkadaşın

aralarındaki konuşmada, Ayhan'ın söylediği ilk söz mesaj iletimi,

Nurten'in verdiği cevap da geri-iletimi oluşturur.



İletişimin iki yönlü bir olay olduğunu unutan kişiler, sadece konuşmak,

konuşmak ve yine konuşmak isterler. Karşılarındaki ağızlarını

açınca hemen atılırlar ve --Lafını balla kestim,-- tavrıyla kendileri

konuşmaya başlarlar. Sizin kafanızı bir süre daha ütüledikten sonra,

--Ne kadar güzel sohbet ettik, yine gel, beklerim;-- diye sizi uğurlarlar.

Bu şekilde sürekli konuşanlar, iletişimden değil, kendi iletimlerinden

zevk alırlar. Karşıdaki kişiyle iletişim kurulmak isteniyorsa,

ona geri-iletimde bulunma olanağı tanınmalıdır.



Bu noktada, iletişim, iki birim arasında birbirine ilişkin mesaj

alışverişidir tanımı, tüm öğeleriyle gözden geçirilmiş bulunuyor. Şimdi,

iletişim modelini gözden geçirmeye hazırız. Modeller, soyut kavramları

somut simgeler ve işaretlerle belirtme olanağı verirler. Bu nedenle,

bir konunun açıkça tartışılabilmesi için, eğitim alanında sık sık

kullanılırlar.



İLETİŞİM MODELİ



Şekilde iki kişiden oluşmuş bir iletışim modeli görüyorsunuz. Bu

modelde yer alan öğeler ve süreçlere değinerek, iletişim olayını, ayrıntılı

olarak ve daha yakından tanımaya çalışalım.



Konuşan iki kişiden biri kaynak, biri de hedef birimi oluşturur.

Bu iki birim arasında, mesajların gidip gelebileceği bir kanal vardır.

Örnekte, kaynak ve hedef birimlerin her ikisi, de insan olduğu için,

yapı ve işlev bakımından birbirlerine benzerler. Her birimde bir merkez,

gönderici ve alıcı vardır. İletişim modelindeki öğeler ve süreçler:

kaynak ve hedef birimlerle kanal ve iletişim ortamı olmak üzere üç

ana başlık altında toplanabilir.



KAYNAK VE HEDEF BİRİMLERİ



Kaynak ve hedef birimleri aşağıdaki öğe ve süreçleri içerir:



Merkez: Gönderilecek mesajların içeriğinin (duygu, düşünce, niyet,

güdü; eylem vb.) oluştuğu ve gönderilmek üzere seçildiği bölümdür.



Gönderici: Merkezdeki içeriği, sözlü ya da sözsüz işaretler haline

dönüştürerek kanala bırakan öğedir. Sözlü iletişimde ciğer, gırtlak,

dil, diş, dudak ve damaklardan oluşan ve birbirleriyle düzenli ilişki

içerisinde çalışan son derece karmaşık bir sözlü gönderici sistemi iş

görür. Yüz ifadeleriyle sözsüz bir iletişim söz konusu olduğu zaman

ise, boyun ve yüz kaslarından oluşan bir düzen, gönderici olarak çalışır.

Bedenin hareketleri ve duruşu mesaj niteliğini taşıdığından,

tüm beden bir gönderici olarak çalışır.



Alıcı: İşaret biçimine dönüşmüş olarak kanaldan gelen mesajları

alan ve merkeze aktaran öğedir.



Hedef birim, gelen mesajın türüne göre farklı alıcılar kullanır.

Sözlü mesaj geldiğinde işitme sistemi, görsel mesaj geldiğinde ise,

görme sistemi alıcı olarak kullanılır. Mesaj, dokunma, koku gibi işaretler

aracılığıyla gönderilirse, o zaman cilt ve burun gibi, ona uygun

bir alıcı sistem iletişimi sağlar.



Hedef birim pisikolojik işleyiş bakımından kaynak birimin aynısıdır.

Farklı olan sadece süreçlerin yönüdür. Kaynak birim mesaj göndermek

işiyle uğraştığı halde, her birim kendisine gelen mesajı almak

ve yorumlamak işiyle uğraşır. Yorumladığı mesajla ilgili bir geri-iletimde

bulunduğu anda, hedef birim, işlevleri bakımından artık

bir kaynak birim olmuştur.



KANAL



Kanal: Kaynak ve hedef birimler arasında yer alan ve işaret haline

dönüşmüş mesajın gitmesine olanak sağlayan yola, geçite, kanal

adı verilir.



Her duyu organına karşılık bir kanaldan söz edilebilir. Mesaj konuşulan

kelimelerle aktarılıyorsa, işitme kanalından söz edilir. İşitme

kanalı, sözlü işaretleri, bir başka deyişle, kelimeleri hava titreşiminden

yararlanarak aktarır. Ağızda başlayan titreşim, bizi dinleyen

kişinin kulağına gider ve orada işitsel alıcı organ tarafından, sinirsel

titreşimlere dönüştürülerek beyine iletilir. Yüz ifadeleri, el ve kol

hareketleri sözkonusu olduğunda, görsel kanal işin içine girer. Göz;

yüz ifadesini ışık dalgaları halinde alır ve bu dalgaları sinirsel dalgalara

dönüştürür. Beyin ise, bu sinirsel dalgaları, belirli anlamlar taşıyan

yüz ifadeleri olarak değerlendirir. İsterseniz, dokunma ya da

koklama kanalı yoluyla iletilen mesaj örneklerini, kendiniz bulabilirsiniz.

Her duyuma uygun düşen bir kanal olduğu belirtilerek, bu konu

kısaca özetlenebilir.



Kanal öğesiyle ilgili açıklamayı bitirmeden, değişik kanalların

birbirinden bağımsız olarak varolduğunu da söyleyelim. Örneğin,

gece karanlık bir ortamda karşınızdaki kişiyle konuşmanızda bir aksama

olmaz; ne var ki, karşınızdakinin yüz ifadesini göremezsiniz,

kullanmış olduğunuz kanal, hava titreşimleriyle çalışan işitsel kanaldır.

İçinin havası alınmış bir cam bölmeyle ayrılmış bir odada da karşınızdakiyle

sözlü iletişim kuramazsınız, fakat birbirinizin yüz ifadelerini

rahatlıkla görebilirsiniz.



Bildiğiniz gibi telefon ancak işitsel kanalla iletişim kurma olanağı

sağlar. Karşınızdakinin yüz ifadesini göremezsiniz. Buna karşılık

günlük yaşamdaki yüz yüze iletişimde, aynı anda birden fazla iletişim

kanalı kullanılır; iletişimde kanal sayısı arttıkça iletişimin etkililiği

de o derece artar. Çağdaş teknolojinin hem işitsel, hem de görsel

kanalı kullanan telefonlar yapmak istemesi bu nedenledir.



İşaret: İşaret, mesajın göndericiden geçtikten sonra temsil edildiği

fiziksel biçimdir. Şu anda okuduğunuz kelimeler, benim size göndermek

istediğim mesajın harflere dönüşümünden oluşan fiziksel işaretlerden

meydana gelmiştir. Konuşma süresince duyduğunuz kelimeler, işitsel

işaretlere, okurken gördüğünüz yazılı kelimelerse, görsel

işaretlere örnektir.



Çıktı: Kaynak birimin gönderdiği işaretlerin tümüne çıktı adı verilir.



Girdi: Hedef birimin alıcısının yakaladığı işaretlerin tümüne girdi

denir.



Gürültü: Kaynak birimin gönderdiği mesajla, hedef birimin aldığı

mesaj arasında bir fark varsa, bu farka --gürültü-- adı verilir. Gürültü,

iletişimin en önemli kavramlarından biridir. İletişim modelinde,

gürültü kaynağı sadece kanaldaymış gibi gösteriliyor, aslında gürültü

kaynağı hem kanalda hem de hedef birimde yer alır.



Ağlayan çocuğun sesinden dolayı, karşıdakinin konuşmasını pek

iyi duyamayan kişinin iletişiminde fiziksel gürültünün varlığından

söz edilir. Fiziksel gürültü kanalda yer alır. Kulağı ağır işittiği için

karşıdakinin konuşmasını pek iyi duyamayan kişinin iletişimindeki

gürültü ise, hedef birimin alıcısından kaynaklanır. Bu tür işitme bozukluğu,

iletişim terimleri içerisinde, nörofizyolojik gürültü olarak

isimlendirilir.



Bir üçüncü tür gürültü de, hedef birimin merkezinde yer alır:

İnançları, tutumları ya da o anda içinde bulunduğu duygusal durum

nedeniyle, hedef birim karşıdakinin söylediğini, söyleyenin anlamından

bambaşka bir biçimde yorumlar ve farklı bir anlam çıkarırsa, psikolojik

gürültünün varlığından söz edilir.



İnsanlar arasındaki iletişim aksaklıklarında psikolojik gürültünün

payı büyüktür. Bu nedenle bu konuyu ayrıntılarıyla incelemekte yarar

vardır.



Kişi, belirli konularda önyargılı olabilir ve bu önyargısından ötürü,

belirli konularda gönderilen mesajları yorumlarken, anlam içeriğini

farklı yönlere saptırır. Örneğin, köylü düşmanlığı olan bir kişiye,

dövüşen iki kentliyi ayırmaya çalışan bir köylünün de bulunduğu

bir fotoğraf göstererek ne gördüğünü anlatmasını isteseniz, size,

bir köylünün elinde bıçakla iki kentliye saldırdığını söyleyecektir:

Gerçekte bıçak bir kentlinin elindedir.



İnsanların o andaki gereksinmeleri de yorumlamalarını etkiler.

Aç olan kimse, yiyecek konusunda söylenenleri, yalnız olan kimse

ise, arkadaşlık konusunda söylenenleri daha iyi anımsar. Annelerin,

hiç kimse duymadığı halde, öbür odada birçok sesin arasından çocuğunun

ağladığını duyabilmesi, böyle bir algısal hazır oluşla açıklanır.



Mizah hikayelerinde ve güldürü oyunlarında, yukarıda sözü edilen

yanlış anlama ve yorumlamalardan yararlanılır. Örneğin, baba

ata binme dersleri almaya başlayan kızına, --Kızım, benden sana baba

nasihatı, sakın çıplak ata binme,-- der. Kızı, --Babacığım, bana ata

binme dersi veren erkeğin yanında zaten çıplak dolaşamam ki!-- diye

cevap verir.



Trafik kurallarını hiçe sayarcasına araba kullanan bir adamı durduran

trafik polisi, sürücünün sarhoş olduğunu farkederek, --İçkili

araba kullanmanın yasak olduğunu bilmiyor musunuz, beyefendi?--

diye sorar. Adam büyük bir saflıkla, --Polis bey, arabada içki olduğunu

inanın bilmiyordum!-- diyerek masum masum polisin yüzüne bakar.



Psikolojik gürültü, her zaman güldürücü sonuçlar vermez tabii.

İnsan ilişkilerindeki kopmanın temelinde bu tür gürültü yatar. Boşanmaların,

kırılmaların, küsmelerin ve evi terkederek kaçmaların

çoğunun altında yanlış anlama ve yorumlamalar, başka bir ifadeyle,

psikolojik gürültü yatar.



İLETİŞİM ORTAMI



İletişim sürecini etkileyebilecek nitelikleri olan ve iletişim durumu

içinde bulunan kişi, nesne ve olayların tümüne --iletişim ortamı-- adı

verilir. Her insan ilişkisi bir ortam içinde yer alır. Herkesin yanında

aynı rahatlıkla konuşulamadığını, herkes bilir. Bu yüzden önemli

şeyler söylemeden önce, kişi çevresine göz atar, kimlerin bulunduğunu

görmek ister. Ayrıca, iletişimde bulunulan ortamda çalınan müzik,

odanın sıcak ya da soğuk, büyük ya da küçük olması, binanın

veya çevrenin özelliği (konut, işyeri, okul, tören yeri gibi), konuşmaları

farkında olunsa da olunmasa da etkiler.



İletişim ortamının, bir de sosyo-kültürel yönü vardır. Sosyo-kültürel

yönüyle iletişim ortamına bakıldığında, toplum yaşamında

önemli olan değerler açısından, kişilerin nasıl bir çerçeve içinde ilişki

kurduklarıyla ilgilenilir. Örneğin, bir erkek, yakını olan bir kimsenin

karısıyla konuşurken, ona çoğu kez, --yenge-- der. Bu konuşma biçimi,

toplum değerlerinin etkisi altında oluşur. Ayrıca, konuşulan kimsenin

yaşı, mesleği, öğrenim düzeyi de, onunla nasıl konuşulacağını

belirler. Kitabın ikinci kısmında sosyo-kültürel ortamın iletişim davranışını

ülkemizde nasıl etkilediğini gösteren örnekler verilmiştir.



TEMEL İLETİŞİM SÜREÇLERİ



Kod: Mesajın işaret haline dönüşmesinde kullanılan simgeler ve bunlar

arasındaki ilişkileri düzenleyen kuralların tümüne --kod-- adı verilir.

Bu anlamda, insan dilleri birer koddur.



Şu anda bu kitabı Türkçe kodunu kullanarak yazıyorum. Kitabı

başka bir dille yazsaydım, farklı bir kod kullanmış olacaktım. Karşılıklı

konuşurken aynı anda değişik türden kodlar kullanılır: Kullanılan

dil bu kodlardan ancak biridir. Yüz ifadeleri, söyleyiş tarzı, el ve

kolların hareketleri de, ayrı ayrı kodlarla aktarılan mesajlardır. Bugüne

kadar üzerinde en çok çalışılan, incelenen kod dildir. Yüz ifadeleri,

ses tonu, kelimeler arasındaki sessizlikler, el kol hareketleri

de, kişiler arası iletişimde kullanılan kodlar olarak, günümüzde inceleme

alanına girmeye başlamıştır.



Kodlama: Mesajın içeriğinin kod simgelerine dönüştürülmesine --kodlama--

denir. Belirli bir niyet ya da duygunun, değişik kodlarla ifade

edilebileceğini yukarıda belirtmiştik. Örneğin, kızgınlık duygusu,

kullanılan kelimelerle (--Öyle yapma, beni sinirlendiriyorsun!-- gibi

sözlük anlamı kızgınlık ifade eden kelimelerle), söyleyiş tarzıyla (yani

kelimelerin sözlük anlamı kızgınlık belirtmediği halde: --Hemen

gitsem iyi olacak!-- gibi bir ifade biçimiyle kızgınlığımızı belirterek),

ya da yüz ifadesiyle (kaşı yukarı kaldırıp, dik dik bakarken, soluğu

hışırtılı bir sesle dışarı bırakarak) belirtilebilir.



Kod açma: Kodlanarak gelen mesajın içeriğini yeniden elde etmek için

yapılan çözümleme sürecine --kod açma-- denir. Kod açma ve yorumlama

birbirlerinden farklı iki işlemdir. Kod açma sürecinden sonra yorumlama

başlar.



Yorumlama: Yorumlama, yeniden bir değerlendirmeyi gerektirir.

Kod açılarak elde edilen mesaj içeriğine, o andaki bütün ilişkiler ve

diğer koşullar çerçevesi içinde, yeniden anlam verilmesine --yorumlama--

denir.



Bazı durumlarda kod açılarak elde edilen anlamla, yorumlama

sonucunda elde edilen anlam arasında, bir fark yoktur. Bazı durumlarda

ise, yorumlama sonucunda elde edilen anlam, kod açma düzeyindeki

anlamdan farklıdır. Bu tür durumlar herkesin başına gelir:

Karşıdaki asıl söylemek istediğinden farklı bir şey söyler, ama biz,

yine de, onun ne demek istediğini anlarız.



Örneğin, fakülteden yeni mezun olmuş genç bir ziraat mühendisi,

yaşlı bir ziraat teknisyeninin amiri olarak atanmıştır. Uzun yıllar

Devlet Üretme Çiftlikleri'nde görev yapmış yaşlı teknisyen, --Siz fakülte

bitirmiş bir mühendissiniz, tabii ki benden daha iyi bilirsiniz.

Bilmediklerimizi gelip sizden sormak bize düşer;-- dediğinde, genç

mühendis bu sözü, --Fakülteyi bitirmiş olmanız benden daha bilgili

olduğunuzu göstermez, önemli olan iş deneyimidir. 'Her şeyi ben bilirim'

şeklinde bir tutum içine girmeyin; benim deneyimime önem verin!--

biçiminde yorumlamalıdır.



Bu durumda, mühendis iki seçenekle karşı karşıyadır: Cevabını,

ya kod açma düzeyinde, ya da yorumlama düzeyindeki anlama göre

verecektir. Kod açma düzeyindeki anlama göre verirse, büyük bir

olasılıkla --Hay hay memnuniyetle, elimden geldiğince yardımcı olurum,--

biçiminde cevap verecektir. Yorumlama düzeyindeki anlama

göre cevap verirse, --Önemli olan deneyim, aslında benim sizden öğreneceklerim

var, umarım bana yardımcı olursunuz;-- biçiminde cevap

vermesi daha doğru olacaktır.



Geri-iletim: Kaynak birimin gönderdiği mesaja karşılık hedef birimin

gönderdiği cevap mesaja --geri-iletim-- adı verilir.



Kendine geri-iletim: Kişinin kendi gönderdiği mesajı, kendisinin

alması sürecine kendine geri-iletim denir. Türkçe'de --ağzın söylediğini

kulak duymalı-- diye bir söz vardır. Deneysel koşullarda, kendi

söylediğini işitemez duruma getirilerek konuşturulduğunda, kişi, üç

dört dakikadan daha fazla fazla konuşmasını sürdüremez.



Kendine geri-iletim yalnız sözlü iletişimde değil, sözsüz iletişimde de

önemli bir yer tutar.



İletişimin ortaya çıkabilmesi için, alınan ve verilen mesajların

algılanabilmesi gerekir. Zihinsel ve duygusal psikolojik işlemlerin

temelinde algılama yatar. Bu nedenle şimdi, algılama konusunu, kişiler

arası iletişimle ilişkili olarak, ana hatlarıyla incelemek

istiyorum.



ALGILAMA: ANLAMANIN TEMELİ



Yandaki sayfada gösterilen --kaynana gelin illüzyonu-- olarak bilinen

şekilde ne görüyorsunuz?



Oldukça yüksek yakalı bir manto ya da kürk giymiş, başı örtülü,

saçlarının bir kısmı görülen, büyük burunlu, ağzı hafif açık bir yaşlı

hanım mı?



Yoksa yüzü biraz öbür tarafa dönük, boynunda kolyesi olan, kirpikleri

ve burnunun ucu ile saçlarının altında sol kulağı gözüken

genç bir bayan mı?



Şu anda ben yaşlı kadını görüyorum. Sizin ve benim gördüğüm

birbirine benziyorsa, şekli tanımlarken aramızda bir farklılık, başka

bir deyişle, --fikir ayrılığı-- olmaz. Aynı şekle bakan biri, genç bir bayan

görüyorsa, aynı resme baktığı halde sizden farklı bir şey görmesini

herhalde önce acayip karşılarsınız, daha sonra ya kendi gördüğünüzden

ya da kişinin algılamasından şüphe etmeye başlarsınız.



Aynı şekle bakan iki kişinin farklı algılamalarda bulunması, algı

olayı ile ilgili şu önemli bulguyu bize gösterir: Algılama, algılanan

uyarıcının ve algılayan kişinin özelliklerinin etkileşimiyle oluşur.



Çevredeki --uyarıcıya ait-- etkenlerle, bireydeki --algılayana ait--

etkenleri daha açık seçik görebilmek için, algılama sürecini KARA KUTU

terimleri içerisinde kısaca tartışalım.



KARA KUTU VE ALGILAMA



İsterseniz, bir an için insanların değil de, çizilmesi ve tanıtılması

daha basit olan bir kutu örneği üzerinde durarak, algı olayını inceleyelim.

Aşağıdaki şekilde görüldüğü gibi bu kutunun temel üç öğesinden

söz edilebilir: Girdi; Kutu; Çıktı.



Girdi, kutunun duyarlı olduğu her türlü enerjiyi kapsar. Kutu,

ışık, ses, dokunma gibi kinetik enerji vb. gibi türlü uyarıcılara duyarlı

olabilir.



Kutu'nun içi açılıp bakılamıyor; çünkü açılırsa kutu bozuluyor ve

bir daha çalışmıyor.



Çıktı, kutunun uyarıcılar üzerinde işlemde bulunduktan sonra ortaya

çıkardığı ürüne verilen addır.



Çıktı, kaynana-gelin illüzyonunda olduğu gibi, çoğu kez, girdiden

farklıdır. Girdi ile Çıktı arasındaki bu fark, kutu içinde yer alan

işlemlerden kaynaklanır.



Girdi ile Çıktı arasındaki ilişkiyi, bir örnekle açıklayalım:



Kutuya aşağıdaki sayısal değerler Girdi olarak verildiğinde, Çıktı

olarak şu değerler elde ediliyor:



Girdi Çıktı

1 4

2 9

3 16



Yukarıda verilen örnekte, Girdi ve Çıktı arasında bir fark olduğu

görülüyor. Bu fark, kutunun girdi üzerinde bazı işlemler yapmasından

ileri geliyor. Acaba kutu, aldığı sayısal değerler üzerinde ne gibi

işlemler yapmıştır? Sayılarla oynamasını seven okuyucular bunun

üzerinde düşüne dursunlar, biz matematikle uğraşmaktan hoşlanmayanlara

cevabı açıklayalım:



Kutunun yaptığı işlemi aşağıdaki formülle özetleyebiliriz.



Çıktı = (Girdi artı 1)'in karesi



Sözle formülü ifade edelim: Kutu Girdi'ye 1 ekleyip, toplam değerin

karesini almakta ve sonucu Çıktı olarak vermektedir.



Algılama olayında, acaba, bireyin girdi uyarıcılara uygulamış olduğu

işlemi yukardaki gibi bir formülle belirlemek olanağı var mıdır?

Psikoloji, her yıl gelişen bir bilim olarak, büyük atılımlar yapıyorsa da,

henüz yukarıda verilen formüldekine benzer matematiksel

kesinliği olan kurallara ulaşabilmiş değildir. Buna rağmen, insan

algılamasında rol oynayan etkenleri, genel bir model içinde toplayarak

gösterme olanağı vardır. Şimdi, bu amaçla yapılaştırılmış bir --algılama

modelini-- inceleyelim.



ALGILAMA MODELİ



Algılama modelinde, algılanan uyarıcıları bulunduran bir çevre ve

bu çevre içinde yer alan uyarıcıları algılayan bir birey vardır. Yan

sayfada verilen algılama modelinde, algılama sürecini etkileyen belli

başlı etkenlerin bir dökümü verilmiştir.



Çevrede bulunan çok sayıda uyarıcı, bireyin duyu organına ulaşır.

Bu uyarıcılar şiddetleri, sıklıkları, hareketleri ya da hareketsiz olmaları,

büyüklükleri, renkleri ve diğer uyarıcılarla bir örüntü oluşturup

oluşturmadıkları bakımından birbirlerinden farklılıklar gösterirler.

Çevrede bulunan bu uyarıcı karmaşası, duyu organlarını sürekli

etkiler.



Algılama işlemini gerçekleştiren organizmayı, dört bölüm içinde

incelemek mümkündür: 1. Alıcılar; 2. İlk işlem; 3. Geçmiş yaşantılardan

getirimler; 4. Son işlem ve algısal ürün. Şimdi bu bölümleri kısaca

gözden geçirelim.



Alıcılar



Alıcılar, duyu organlarından oluşur. Göz, kulak, burun, dil ve cilt,

yapıları ve işleyişleri hakkında az çok bilgi sahibi olduğumuz duyu

organlarıdır. Duyu organları yapıları, işleyiş biçimleri, içinde bulunulan

çevreye uyum (adaptasyon) dereceleri ve kapasiteleri çerçevesinde,

çevredeki uyarıcıları alırlar ve sinir sitemiyle ilişkiye sokarlar.

Duyu organlarımızın duyarlılık dereceleri, duyum eşiği kavramıyla

ifade edilir.



Örneğin, göz, bir mum ışığını karanlık bir gecede elli kilometreden

görebilecek görme; kulak, bir kol saatinin tik taklarını altı metreden

duyabilecek işitme; ve dil, bir çay kaşığı şekerin yedi litre saf suda

eritilmiş tadını alabilecek tad alma duyarlığına sahiptir. Burun,

bir damla parfümün üç odalı bir eve dağılmış kokusunu alabilecek;

cilt, bir santimetre yükseklikten yanağa düşen bir arının kanadını

hissedebilecek duyarlıktadır. Duyarlık dereceleri, duyu organlarının

ortama yapmış oldukları uyuma göre değişir.



Ortama uyum yapmış bir duyu organının, algılamayı nasıl etkilediğini

denemek için, üç kap alın ve bunlardan birini elinizin dayanabileceği

sıcaklıkta suyla doldurun. Diğer iki kaptan birine soğuk, diğerine

ılık su koyun. Sağ elinizi sıcak su, sol elinizi soğuk su dolu kaba

sokarak üç dakika tutun. Sonra her iki elinizi birden ılık su dolu

kaba sokun. Sonucun ne olacağını tahmin edebiliyor musunuz? Aynı

uyarıcıyı (ılık su) sağ eliniz soğuk, sol eliniz ise sıcak bulur.



İlk İşlem



Duyu organlarından gelen sinirsel akımlar sinir sisteminin değişik

yerlerinde son bulur ve bu noktada, sinir sistemi girdiler üzerinde işlem

yapmaya başlar. Sinir sistemi, bu işlemleri kendi kapasitesi içinde yapar.



Kanal kapasitesi, sinir sistemine ulaşan bütün uyarımların işleme

giremediğini, sinir sisteminin belirli bir kapasitesi olup, yalnızca bu

kapasite sınırları içerisinde girdiyi işleyebildiğini ifade eder.

Örneğin, göz saniyede 5 milyon bitlik bilgi aktardığı halde, sinir sistemi

ancak 500 bin bitlik bir bilgi işleyebilir.



Yorgunluk, o anda içinde bulunulan heyecan durumu, organizmanın

o andaki gereksinmeleri ve güdüleri, sinir sisteminin işleyişini etkiler.

Ayrıca, belirli fizyolojik dönemler de, sinir sisteminin işleyişini etkiler.

Kadınların adet günlerinde ya da gebelikleri sırasında daha

gergin, daha duyarlı olmalarını ve genellikle aldırış etmedikleri olay

ve durumlara, bu dönemlerde daha şiddetle tepkilerde bulunmalarını,

fizyolojik dönemlere örnek olarak gösterebiliriz.



Özetle, ilk işlem olarak adlandırılan bu bölümde, sinir sistemi,

girdi uyarıcıları bir türlü kod açma sürecine tabi tutar ve bu kod açma,

sinir sisteminin genel kapasitesi ve organizmanın o anda içinde

bulunduğu fizyolojik ve güdüsel koşullar içinde yapılır.



Yaşantı va Öğrenmenin Getirdikleri



Duyu organları kanalıyla sinir sistemine ulaşan duyusal veriler ilk

işlemden sonra, organizmanın yaşamı boyunca geliştirmiş olduğu

psikolojik süreçlerle etkileşim haline geçer. Yaşantı ve öğrenme ürünü

bu etkenler dört temel kategoride toplanabilir.



Bunlar: (a) Algıda değişmezlik; (b) Algıda organizasyon; (c) Faal

ve algıyı doğrudan etkileyen faktörler ve (ç) Pasif ve algıyı dolaylı

etkileyen faktörlerdir.



(a) Algıda Değişmezlik



Nesnelere, simgelere, insanlara ve olaylara verilen anlamlar ve

önem dereceleri, geçmiş yaşantılar içinde oluşur. Bu anlamları, uyarıcının

kendi değil, o uyarıcının kişinin yaşantı ve amaçlarıyla olan

ilişkisi sağlar.



Dış dünya, yani insanlar, olaylar, nesneler ve bunların ilişkilerinden

oluşan fiziksel ve sosyal dünya, durağan bir dünya değildir. Tümüyle

belirlenmiş koşullar altında, belirgin ve yapılaşmış biçimde

karşımıza çıkmaz. Bu nedenle, bireyler dış dünyayla ilişkilerinde, genellikle

--merak--, --kuşku-- ya da --kaygı-- denebilecek bir ruh hali içindedirler.



Sürekli değişen bu dünya içinde, insanoğlu --değişmezler-- yaratarak,

belirsizliği bir dereceye kadar gidermeye çalışır. Duyu organlarından

gelen duyusal veriler son derece karmaşık olarak gelseler de,

insan beyni bu karmaşıklığı örgütleyerek algılar. Bu örgütlenmenin

bir görünümü, değişmezlik adıyla bilinir.



Göze gelen ışınlar, bir nesnenin çevresinde yürürken bakıldığında

olduğu gibi, nesnenin yeri ve açısı değiştikçe, sürekli değişir. Oysa

nesnenin çevresinde yürünse de, yine aynı nesne görülür. Bu değişmezlikler,

algılanan nesne ve olaylara tutarlı ve yinelenebilen

özellikler yüklenerek, yapılaştırılır. Algılamada değişmezlik yalnız

biçimde olmaz, renk, büyüklük (cesamet), açıklık bakımından da algısal

değişmezler vardır.



Duyu organlarından gelen birçok duyuma, anlamlar ve önem dereceleri

verilir. Gelen duyusal verilere, her defasında yeni baştan anlamlar

vermek yerine, yaşantı boyunca geliştirilen değişmezler kullanılarak,

algısal işlem kolaylaştırılmış olur.



Kişinin yaşantısı boyunca geliştirmiş olduğu değerlerin, beklentilerin

ve algısal kalıpların tümü, kişinin içinde yetişmiş olduğu kültürden

kaynaklanır. Bu kültür değerleri, algılamayı sürekli etkiler.



Basit bir örnek vererek kültürel değerlerin ve beklentilerin algılamayı

nasıl etkilediğini gösterelim. Gözün her birine dış dünyanın

farklı görüntüsünün düştüğü biliniyor. Sağ ve sol göze gelen görüntüleri

denetleme olanağı sağlayan stereoskop denen bir aletle, her iki

göze, iki ayrı kişinin yüzleri gösterildiğinde, birey bu iki yüzden

farklı bir üçüncü yüz görür. Böyle bir deneyin ilginç yanı, her bireyin

diğerlerinden farklı bir yüz görmesidir. Bireyler, sağ ve sol gözlerine

gelen farklı yüzlerin, --kendilerine göre-- önemli olan özelliklerini

bir araya getirerek, yeni bir yüz oluşturmaktadırlar. Gördüğü

yüz özelliklerini, her birey kendi yaşantısı içinde anlamlandırdığından,

ortaya çıkan yeni yüz, herkes için farklı olmaktadır. Sağ ve sol

göze verilen resimler, bu denemeye girmiş olan kişilere, daha sonra

ayrı ayrı çıplak gözle gösterildiğinde, çoğu denek, stereoskop aracılığıyla

kendilerinin yaratmış olduğu --sentez yüzü-- daha --güzel--, daha --cana yakın--

ve --anlamlı' bulmuştur.



Başka bir örnekle açıklamaya devam edelim: İki erkek deneğe

stereoskopla iki farklı resim gösterildiğini varsayalım. Bu resimlerden

biri çıplak, diğeriyse kapalı giyinmiş bir kadını göstersin. Erkeklerden

biri kapalı, tutucu bir ailede büyümüş ve halen küçük bir kasabada

yaşıyor olsun. Diğeriyse, kadın erkek ilişkileri açısından çocuklarını

serbest yetiştiren kentli bir aileden gelmiş olsun.



Bu iki kişinin stereoskopta göreceği üçüncü resim birbirinden

farklı olacak mı acaba? Farklı olacağını düşünüyorsanız, ne yönde

bir fark ortaya çıkacağını beklersiniz?



Vermiş olduğunuz cevaplar, bu kişilerin yetişme ortamlarının,

onların resimlerdeki bazı özelliklere ne gibi önem dereceleri vereceği

konusunda, sizin tahminlerinizi yansıtır. Bu deneyi çevrenizdekilere

anlatıp aynı soruyu onlara sorun, onların cevabı sizinkinden farklı

mı? Sizin ve diğerlerinin cevapları arasındaki bu farklılık nereden

geliyor acaba?



İlk kez karşılaşılan kişilere, değişmezlik kavramının etkisi altında,

çeşitli sorular sorularak, onlar, belirli kalıplara, değişmezlere sokulmaya

çalışılır: --Nerelisiniz, efendim?--, --Ne işle meşgulsunuz beyefendi?--,

--Evli misiniz, kaç çocuğunuz var?,-- --Kaç yaşındasınız?--,

--Nerede oturursunuz?-- Uğraşını söyleyen kişi --işportacı-- ise bir kalıba,

--doktor-- ise başka bir kalıba sokulur ve farklı ilişkiler kurulur.



Nereli olduğu da, değer sistemini harekete geçirir: Karşısındaki

Kayserili ise başka, Nevşehirli ya da Çorumlu ise daha başka biçimde

değerlendirecek kişiler vardır. Yaşla, evli ya da bekar oluşla da ilgili

birçok kalıp ve --değişmezlik-- bulunur. Bunlar aracılığıyla insanlar

sınıflara ayrılır ve böylece --belirlenmiş-- bir dünya yaratılır.



(b) Algıda Organizasyon



Algısal örgütlenme, sadece değişmezlik kavramı içinde tutulamaz.

Şekil ve zemin, algısal kümeleme ve yapılaştırmada önemli kavramlardır.

Algılanan nesneler, kişiler, olgular ya da ilişkiler, bir zemin

üzerinde algılanır.



Yanda verdiğimiz resimde, çizgili ve çizgisiz kısımların hangisini

zemin olarak görüyorsunuz? Zemini arkada bırakıp, algısal alanda

birinci plana çıkan, dikkati daha çeken, toplayan uyarıcıya --şekil--

adı verilir. Kaynana-gelin belirsizliğinde olduğu gibi, bazen şekil ve

zemin ayırımı pek belirgin olmaz, biri diğeriyle yer değiştirir. Şekil

ve zeminin birbiriyle yer değiştirmesi sonucu algılamada bazı değişmeler

olur.



Cümle içinde kullanılan kelimelerin yeri, cümledeki hangi anlam

öğesinin şekil, hangisinin zemin olacağını bir ölçüde belirler.



Çocuk hamurdan bebek yaptı,



cümlesi dört kelimeden oluşmaktadır. Bu kelimelerin yeri değiştirilerek

cümle farklı biçimlerde söylenebilir:



Hamurdan bebek yaptı çocuk.



Bebek yaptı çocuk hamurdan.



Bu cümlelerde farklı anlam öğeleri şekil ve zemin rollerini alır.

Örneğin, ikinci cümlede bebeğin hamurdan yapıldığı vurgulanmakta,

bir başka deyişle, hamur özelliği birinci plana çıkarılmakta, çocuk

ve onun faaliyeti, zemini oluşturmaktadır. Üçüncü cümlede vurgulanan

ise, çocuğun bebek yaptığıdır, cümledeki diğer öğeler, bu anlama

zemin oluştururlar.



Algılamada gruplama ve örüntüleme (patterning) sürecini aşağıdaki

şekle bakarak kendiniz de gözlemleyebilirsiniz.



Bu şekilde ilk sırada üç çift ve bir tek çizgi algıladığınız halde, aynı

şeklin alımında üç kare görmeye başlıyorsunuz.



Algısal gruplama ve örüntüleme, yalnız görsel uyarıcılarda değil,

işitsel ve dokunsal uyarıcılarda da kendini gösteren bir süreçtir.



(c) Faal ve Doğrudan Etkileyen Faktörler



Bir olayla ya da kişiyle karşılaşıldığında, beklentiler o olay ya da

kişinin algılanışını etkiler. Beklentiler, algısal sürecin o denli doğal

bir parçasıdır ki, başlangıçtaki beklentilerin çoğu kez farkında olunmaz.

Algılamayı etkileyen beklentilerin çoğu, kişilerin almış oldukları

sosyal roller ve bu rollere bağlı değerlerle ilişkilidir. Sosyal roller

ve sosyal değerleri, gelecek bölümlerde ayrıntılı olarak ele alacağız.

Sosyal roller ve değerlerin dışında da, kişinin kendine özgü geçmiş

yaşantıları, kişisel beklentileri vardır. Bu beklentilerin tümü,,biraz

sonra inceleyeceğimiz algılama çerçevesini oluşturur.



(ç) Pasif ve Dolaylı Etkileyen Faktörler



Konuşulan dilin özellikleri, algılamayı etkiler mi? Böyle bir etki

söz konusuysa, bu etki nasıl ve nerede kendini gösterir? Bu tür sorular,

düşünürlerin kafasını yüzyıllar boyunca meşgul etmiş olmasına

rağmen, cevapları bugün bile kolaylıkla verilemez. Kullanılan dil ve

algılama konusu, özel teknik terimleri içeren karmaşık bir konu olduğu

için, burada ayrıntılı tartışmasına girmeyeceğiz. Şu kadarını söylemekle

yetinelim: Kişinin içinde yetişmiş olduğu dilin kelime haznesi

ve bazı yapısal özellikleri, kişiyi bazı konuları algılamaya daha duyarlı,

daha yatkın yapabilmektedir.



Son işlem: Algısal ürün



Sinir sisteminin işleminden geçen duyusal veriler, yaşantı ve öğrenme

getirimleriyle etkileşimde bulunarak bir seçilmeye uğrarlar. Kişi,

duyu organlarına ulaşan bütün uyarıcılara tepkide bulunamaz. Gelen

uyarıcılardan birkaçı üzerinde odaklaşır. Bu algısal odaklaşmaya

dikkat adı verilir.



Bu satırları okurken bir dakika ara verin ve şu anda duyu organlarınızın

kaydetmekte olduğu uyarıcıların farkına varmaya

çalışın. Kitabı evde okuyorsanız, sözgelişi, öbür odada çalan

müziğin farkına varacaksınız. Dışarda bağıran eskici ya da

simitçinin sesini şimdi duymaya başladığınızı farkedebilirsiniz.

Oturmaktan sırtınızın ağrıdığını, kaslarınızın dünkü uzun

yürüyüşten hamladığını şimdi hissedebilirsiniz. Okuduğunuzu

anlamak için dikkatinizi tümüyle kitaba verdiğinizde, hem

dışardaki, hem de sizin kendi bedeninizle ilgili uyarıcıların

yine kaybolduğunu göreceksiniz.



Bir cümlenin söyleniş biçimi ve vurgulaması, cümlenin anlam

öğelerini gruplamaya yardım etmek içindir. --Oku baban gibi eşek

olma,-- cümlesinin kelimelerini değişik biçimlerde

gruplayarak, iki farklı anlamda algılanabileceğini

çoğumuz daha önce duymuşuzdur.



Duyu organlarına ulaşan uyarıcıların, farkında olunsa da, olunmasa da,

belirli bir biçimde kaydedildiğine işaret eden kanıtlar vardır.

Hiç kokteyle gittiniz mi? Birçok kişinin aynı anda konuşmasından

doğan gürültünün arasında, sadece bir kişinin konuşmasını dinleyebilmekteyiz.

Başkalarının konuşmalarını duymadığınızı sanırken,

odanın öbür ucunda birinin sizin adınızı söylediğini anında duyabilirsiniz.

Bu gözlem, algısal sistemdeki mekanizmanın, o anda kişiyle

--ilişkin-- olmayan bilgileri filtrelediğini, fakat --ilişkinlik derecesi--

artınca, algı kanalını açtığını gösterir.



ALGILAMA ÇERÇEVESİ



İletişimde bulunurken, iletişimin konusunu ve iletişimin içinde yer

aldığı durumla ilgili ne gibi iç ve dış algı etkenlerinin bulunduğunu

bilmekte yarar vardır. Mesajı oluştururken, onun anlaşılması için

gereken algısal çerçeve, çoğu kez örtük bir biçimde vardır. Eğer bu

algısal çerçevenin, hedef birimin belleği tarafından sağlandığı biliniyorsa,

bilineni yeniden söylememek için, gönderilen mesajda, algısal

çerçeveyi oluşturan öğelerden hiç söz edilmez. Mevcut algısal

çerçeve içinde mesaj geliştirilir. Hedef birimin yorumda kullanacağı

çerçevenin, onun belleği tarafından sağlanmadığı sanılıyorsa, o zaman,

algısal çerçeve mesajın kendisi içinde açık ve seçik bir biçimde

verilir.



Ortak bir algısal çerçeve yokken mesaj olduğu gibi gönderilirse,

kişi kendi yaşam ve deneyimine uygun düşen bir algısal çerçeveye

göre mesajı alır ve yorumlar. Ortak bir algılama çerçevesinden yoksun

olduğundan, aynı mesaj, farklı kimselerce, farklı biçimlerde yorumlanır.



A. Averchenko'nun anlatmış olduğu hikaye, aynı olayın üç farklı

kimse tarafından nasıl algılandığına, güzel bir örnek oluşturur.



Görüş Açısı



--Gülümseyerek, --Erkekler komik,-- dedi. Bunun kabahat mı, yoksa

övme mi belirttiğini anlamadığım için, --Gerçekten doğru,-- diye cevap

verdim.



--Kocam tam bir Othello. Bazen onunla evlendiğime üzülüyorum.--



Anlamayarak baktım --Açıklamandan...-- diye söze başlayacak oldum.

--Ha, senin duymadığını unutmuştum,-- diye sözüne devam etti.

--Üç hafta kadar önce kocamla alandan geçip eve yürüyordum. Bana

çok yakışan siyah bir şapkam vardı ve yürümekten yanaklarım pembeleşmişti.

Bir ışığın altından geçerken, esmer bir adam bana baktı ve

aniden kocamı kolundan tuttu.--



--Ateşinizi verebilir misiniz?-- dedi. Alexander kolunu çekti, eğildi

ve şimşek gibi bir hızla yerden aldığı tuğla ile adamın kafasına vurdu.

Adam yere yığıldı. Korkunç bir şey!--



--Kocanı ansızın ne gibi bir şey öyle kıskanç yaptı?--



Omuzlarını silkti. --Söyledim ya, erkekler komik.--



--Hoşçakal,-- deyip çıktım, köşede kocasıyla karşılaştım.



--Merhaba,-- dedim. --İnsanların kafalarını kırmaya başladığını

duydum.--



Gülmeye başladı. --Anlaşıldı, karımla konuştun. Çok şanslıydım.

O tuğla hemen elime geldi. Yoksa bir düşün: Cebimde bin beş yüz

ruble vardı ve karım elmas küpelerini takmıştı.--



--Seni soymak istediğini mi zannettin?--



--Karanlık bir köşede adamın biri sana yanaşıyor. Daha ne beklersin?--

Şaşkın, ondan ayrıldım ve yürumeye devam ettim.



--Sana bugün yetişmek imkansız,-- diye bir ses duyup döndüm

baktım ve üç haftadır görmediğim bir arkadaşımı gördüm --Aman

Tanrım, senin başına ne geldi?--



Hafifçe gülümsedi. --Birtakım delilerin başıboş dolaştığından haberin

var mı? Üç hafta önce biri bana saldırdı. Hastaneden bugün çıktım.--



Ani bir ilgiyle sordum: --Üç hafta önce mi? Alanda mı duruyordun?--



--Evet. Çok saçma bir şey. Alanda oturuyordum, canım çok sigara

içmek istiyordu. Kibrit yok. On dakika filan sonra, bir bey yanında

yaşlı bir kadınla sigara içerek geçiyordu. Yanına gittim, koluna dokundum

ve en kibar tavrımla; --Ateşinizi verebilir misiniz?-- diye sordum.

Sonra ne oldu düşünebiliyor musun? Deli yere eğildi, bir şeyi

kaptı, bir dakika sonra ben kafam kanar halde, kendimden geçmiş,

yerde yatıyordum. Herhalde gazetede okudun?--`



Ona baktım ve içtenlikle sordum: --Gerçekten bir deliyle karşılaştığına

inanıyor musun?--



--Eminim.--



Bir saat sonra kent gazetesinin eski sayılarını merakla karıştırıyordum.

En sonunda aradığımı buldum, kaza sütununda kısa bir not:



İçkinin etkisi altında



Dün sabah, alanın bekçileri, bir bankın üzerinde kimliğinden iyi bir

aileden olduğu anlaşılan bir genç adam bulmuştur. Aşırı içkili olmanın

sonucunda, yere düşüp kafasını yakındaki tuğlaya vurarak yaraladığına

inanılmaktadır. Haşarı gencin ana-babasının üzüntüsü derin olmalı.--

(Averchenko, 1966.)



SÖZÜN KISASI



Konuşurken ve dinlerken her şey o denli hızlı olur ki, konuşmanın

ve dinlemenin temelinde yatan fizyolojik ve psikolojik süreçlerin farkına

varılamaz. Bir şey söylemek için ağzın açıldığı anı düşünün: Bu

noktaya gelmeden önce, algısal bütün işlemlerin yapılarak içinde bulunulan

ortamın anlamlandırılması ve neyin söyleneceğinin --bilinmesi--

gerekir. Bir başka deyişle, algılama çerçevesi içinde, önemli

olanı (teknik algılama terimi ile --şekli--) bulup çıkarmak gerekiyor.

Sinir sisteminde oluşmuş bu mesaj dil, dudak, damak, gırtlak ve ciğerlerde

uygulanan Türkçe dil kurallarıyla söyleniyor (teknik terimiyle

kodlanıyor--). Buna ek olarak, konuşan, karşıdaki kişinin hal

ve tavırlarına bakarak, nasıl anlaşıldığını sürekli denetleme durumundadır.



Dinleyenin işi de konuşanınki kadar karmaşıktır: Kulağa, hava

titreşimleri halinde gelen fiziksel uyarıcılar, sinirsel titreşimler

biçiminde beyne ulaşır. Beyin, dinleyenin algılama çerçevesi içinde

anlamlandırarak yorumlar. Yorumlanan mesajla, gönderilen ilk mesaj,

çoğu kez birbirinden farklıdır; çünkü araya birçok fiziksel, fizyolojik

ve psikolojik etken girer.



Bu kadar değişkenin işin içine girdiği iletişim sürecinde, kişilerin

birbirleriyle anlaşabilmeleri şaşılacak bir başarı olarak görünüyor.

Bu karmaşık sürecin ürünü olan iletişim, çözdüğü kadar getirdiği sorunlarla

da günlük yaşamın büyük bir bölümünü doldurarak sürüp

gider. Bu sorunlar, kişiler arasındaki anlayış, yorumlayış ve duyuş

farkının doğal ve kaçınılmaz olduğunu kabullenmeden doğan hoşgörüyle

büyük ölçüde giderilebilir.



:::::::::::::::::



5



İletişim Benimle Başlar:



Kendini Tanıma



Benim için çok önemli bir karar devresinde, hangi yönde karar vereceğimi

bilemez durumdayken, William Schutz'un Here Comes Everybody

adlı yazısını okudum. Schutz'un bu makalesinden aşağıya aldığım

kısım, belirli bir yönde karar vermeme yardım etti! Mevcut iki

alternatif karardan her birini --sanki kesinleşmiş bir karar olarak--

düşünerek, her bir alternatife bedenimin nasıl tepkide bulunduğunu

gözledim. Bu deneyimden sonra duygu ve düşüncelerimi bedenimin

nasıl ifade ettiğine daha çok dikkat etmeye başladım.



--... Her düşünce, her jest, kas gerginliği, duygu, midenin gaz yapması,

burunu kaşıma, saçı karıştırma, hımlayarak melodi mırıldanma,

dil sürçmesi, baş ağrıması gibi her şeyin şu anda olup bitenlerle anlamlı

bir ilişkisi vardır.



Eğer bedenimin bana söylediklerini anlarsam, en derin duygularımı

bilirim ve ne yapacağıma o zaman karar verebilirim... Kendimi tam

anlamıyla tanıyorsam, yaşamımı kendim yönetebilirim. Bu bilinç olmadan,

çoğu kez dış etkenler tarafından yönetiliyorum... Verimsiz,

üzücü, karışık bir zihinle ve istemediğim bir biçimde...-- (Amerikalı

klinik psikolog Schutz, 1975.)



İnsan kendini tanımaz mı? Bu bölümün başlığını okuduğunuzda,

aklınıza gelen ilk soru bu olabilir. Evet, insan kendi bedeninin farkındadır,

fakat bu oldukça bütünsel bir farkında oluştur. İçinde bulunulan

durumla ilgili olarak, bedenin çeşitli bölümlerinin gergin ya

da gevşek olduğu, elin titreyip titremediği, kalbin hızlı ya da yavaş

attığı çoğu kez pek farkedilmez. Bu, bedensel belirtilerin farkında

olunsa bile, içinde bulunulan durumla hissedilen duygular arasındaki

ilişki üzerinde pek durulmaz.



--Kendini tanıma-- sözüyle, sadece bedenle ilgili bir farkında oluş

kastedilmiyor. Kendini bilmenin, tanımanın birçok boyutları vardır;

bu boyutlar geçmiş, şimdi ve gelecekle ilgili olarak ortaya çıkar. Örneğin,

geçmiş yaşantıların kişiyi şu anda nasıl etkilediği pek bilinemez;

gelecekle ilgili beklentilerin şu andaki davranışlarla ilişkisi üzerindeyse

çoğu kez düşünülmemiştir. Bunun gibi, şu an içinde bulunulan

çevrenin, konuşmayı, düşünce ve duyguları nasıl etkilediği

üzerinde pek durulmaz.



Bu bölümde, --kendini tanıma-- sözüyle bireyin kendisiyle, düşünce

ve duygularıyla ilişki kurması, kendinde olup biten duygusal ve

düşünsel süreçlerle ilgili bir anlayışa kavuşması dile getiriliyor. Kendini

tanıma devamedegelen bir süreçtir. Kişi noksanını bilmek gibi irfan

olamaz sözüyle, bu sürecin zorluğu ve önemini atalarımız vurgulamıştır.



--Kendini tanıma niçin gerekli?-- sorusu aklınıza gelmiş olabilir.

Belki bu soru, --Kendini tanıyan kimsenin, kendini tanımayan birine

göre ne gibi üstünlükleri vardır?-- biçiminde sorulsa daha anlamlı

olur. Kendini tanıyan kimse gerçek duygu ve düşüncelerinin farkındadır.

Böyle biri, başarısından dolayı elini sıktığı kimsenin yüzüne

gülümserken, gerçek duygusu kıskançlıksa bunu farkeder. Bu farkında

oluş sayesinde, karşısındakini niçin kıskandığı üzerinde düşünebilir

ve kendisiyle ilgili bazı özelliklerden haberdar olabilir. Örneğin

karşısındakinin başarısını onun cesaretli girişiminde görebilir, ne var

ki, kendisi baskı altında büyümüş olduğu için böylesine cesaretli girişimler

yapamaz. Dolayısıyla da girişim yaparak başarı kazananları kıskanır.



Kendini tanımayan bir kimseyse, gerçek duygularının farkında

olamaz. Elini sıktığı kimsenin yüzüne gülümserken, içinde bir sıkıntı

olduğunun belki farkına varabilir. Ancak içinde hissettiği bu duygunun

gerçek içeriğini ve nereden kaynaklandığı bilemez. Böyle durumlarda,

bu kimselerin kafaları karmakarışıktır ve genel bir huzursuzluk

içindedirler. Herkese ve her şeye kızmaya, kavga çıkarmaya

hazırdırlar. Kavga çıkardıkları kimselerse genellikle yakın aile

çevresindekilerden oluşur. Böyle huzursuz günlerinde eşlerine, çocuklarına,

ana-babalarına sürekli çatarlar.



Kendini tanıyan kimse, dış dünyadaki olayların ve iç dünyasında

oluşan yaşantıların çoğu kez farkındadır. Bu tür biri, çevresindeki kişilerin

kendisini nasıl etkilediğinin farkında olduğu kadar, kendisinin

çevresindekileri nasıl etkilediğini de bilir. Böylece kendi yaşamını

yönetebilme olanağına kavuşmuş olur.



Kendini tanımayan biriyse, dış dünyadaki olayların kendisini nasıl

etkilediğini bilemez. Çünkü kendi iç dünyasında olup bitenleri

henüz tam algılayabilmiş değildir.



İnsanların kendi duygularını tanımada zorluk çektiği bir gerçektir.

Acaba bu zorluk nereden ileri geliyor? Doğuştan bu zorlukla mı

doğulur? Hayır! Böyle doğmayız. Çocukları gözleyin; onların duygu

ve davranışları arasında bir fark yoktur. Çocuk mutlu olduğu zaman

güler; üstelik yalnız yüzüyle değil, tüm bedeniyle güler. Bir yeri acımışsa

ağlar, kızdığı da hemen anlaşılır. Kısacası çocuklar, büyüklerde

görülen HİSSET -DÜŞÜN -UYGUN OLANI SEÇ -GÖSTER

formülünü uygulamazlar.



Gülerken Göbeği Oynamayan Adamdan Kork!



Çin atasözü



Duygu ve düşüncelerini süzgeçten geçirmeden ifade edebilen çocuk,

nasıl oluyor da, büyüyünce duygu ve düşüncelerini denetledikten

sonra değiştirerek ifade eden bir kimse haline dönüşüyor?



Bu sorunun cevabı çocuğun büyürken aldığı terbiye ve yetiştiriliş

biçiminde yatar. Çocuğun içinde yetiştiği çevre, sürekli olarak hangi

duygu ve düşüncelerin kabul edilebilecek, hangilerinin kabul edilemeyecek

türden olduğunu belirtir. İstenmeyen duyguları açığa vurursa

ya dayak, ya azarlama ya da başka bir tür cezayla karşılaşır.

Örneğin, eve gelen konuğun yanına gidip de, --Sen pis kokuyorsun!

Hiç banyo yapmaz mısın?-- derse, orada bulunan yetişkin, çocuğu

hemen kapı dışarı eder. Bu tür birkaç cezalanmadan sonra çocuk,

--Kimsenin yüzüne doğruyu söylememem gerekiyor;-- genellemesine

ulaşabilir.



Çocuğun cinsiyetle ilgili soruları, çoğu kez, hemen önlenir ve zamanla

çocuk, cinselliğin, konuşulmaması gereken --kötü-- bir konu

olduğunu öğrenir. Hatta, çocuk sadece konuşmamaya değil, yasaklanan

konularda düşünmemeye de koşullanır. Yasaklanan konularda

düşünmesi körlenir, ne var ki düşünmemek, bu konularla ilgili duyguların

da yok olduğu anlamına gelmez. Duygular vardır, fakat bu

duyguların ifadeleri bastırılır. Bastırılan duygular bilinçaltına itilir.

Zamanla, bu duygular, bilinçaltında biçim değiştirmeye başlarlar ve

artık onları tanımak, bu duyguların farkına varmak, güçleşir. Ne var

ki, beden bu duyguları kendinde barındırır. Bedenin vermiş olduğu

belirtiler dinlenirse, tanınması güçleşmiş, bir köşeye itilmiş olan

duyguların farkına varılabilir. Sözü konusu olan, bedenin dilidir.



İçteki gerçek duyguları, heyecanları ve tutumları belirten --beden

dili-- nasıl öğrenilir? Bedenin değişik kimseler ve olaylara göstermiş

olduğu tepkiler dinlenirse, bu dil öğrenilebilir.



Şimdi kendi yaşam ve deneyimlerimden bir örnek vererek konuyu

açmak isriyorum:



Tanıdığım bir tarım mühendisi, büyük kentin olanaklarından yararlanabilmek

için Tarım Bakanlığı'na atanmasını istiyordu. Böylece

tiyatroya, operaya ve konserlere daha rahatlıkla gidebileceğini,

arkadaşlarıyla daha sık buluşabileceğini ve çocukların daha kaliteli

okullarda okuyabileceğini söylüyordu. Bir süre sonra karşılaştığımda bana

ilginç gelen şu olayı anlattı:



--Tayin işlerini takip için sık sık Ankara'ya gelmem gerekti. Gelişlerimde

ortaya çıkan bazı bedensel değişiklikleri önceleri farketmedim,

ne var ki, sonraları dikkatimi çekmeye başladı. Ne zaman Ankara'ya

gelsem, başım ağrımaya başlıyor, sanki nefes darlığı çekiyormuşum

gibi, sık sık derin soluk alma ihtiyacı duyuyorum! İçimde

nedenini bilmediğim bir kızgınlık oluyor, sanki dolmuştakilerle kavga

etmek istiyorum, ne var ki, niçin kavga etmek istediğimi bilmiyorum.

Aynı şey geçenlerde İstanbul'a gittiğimde de başıma geldi. Oysa

şimdi çalıştığım Devlet Üretme Çiftliği'ne gidince içimi bir huzur

kapsıyor. Ağaçlarla uğraşmaktan, meyvaları toplamaktan, onların

bakımıyla ilgilenmekten büyük zevk alıyorum. Ben büyük kentlerden

hoşlanırım diyerek kendimi aldatıyormuşum. Bedenim, --büyük

kentten hoşlanmıyorum;-- diye bağırıyormuş. Şimdi önceden vermiş

olduğum karardan vazgeçtim ve tayinimin durdurulması için Bakanlığa

başvurdum.--



Bedeninin dilini anlamaya başlayan kişi, yaşam biçimiyle ilgili

daha yerinde kararlar verebilecek duruma gelir. Örneğin, arkadaşınızla

gerçekten hoşça vakit geçiriyor musunuz, yoksa zorunlu olduğunuz

için mi onu ziyaret ediyorsunuz? Yaşamınızda önemli olan

bir kişiden sürekli sakladığınız bir sırrınız var mı? Bazen kendinizin

bile inanmadığı şeyleri, karşınızdakini hoşnut etmek için söyler misiniz?

Bırakın bunların cevabını bedeniniz versin.



HOŞLANDIKLARIM VE HOŞLANMADIKLARIM



Bedeninizin dilini öğrenmek için küçük bir deney yapmak ister misiniz?



Aşağıdaki açıklamaları bir arkadaşınız size okuyabilir ya da kendiniz

bir kasete okuyarak teypten dinleyebilirsiniz. Açıklamada (...)

ile gösterilmiş yerlerde 5 saniye susunuz. Bu süre kendinizi gözlemlemeniz

için konmuştur.



1. Gözlerinizi kapayın ve sakinleşin.



2. Şimdi bulunduğunuz bu durumdan ayrıldığınızı ve gitmek istemediğiniz

bir yere gitmek zorunda kaldığınızı düşünün: Burası

öyle bir yer olsun ki, orada yapmak istemediğiniz işleri

yapmak zorunda kalacak, görmek istemediğiniz insanları göreceksiniz.

Bu, bir sınava girmek ya da görmekten hiç hoşlanmadığınız

bir kimseyle beraber bulunmak gibi bir durum olabilir.

Hoş olmayan bu durumu ancak siz bilebilirsiniz, onun

için en rahatsız olacağınız kişileri ve durumları bulmak size

kalmıştır. Hoş olmayan durumu hayalinizde canlandırınca,

üzerinde durun ve her yönüyle tanımaya çalışın, orada olan

herkese, her olaya dikkatinizi verin. (Buna bir ya da iki dakika

ayırın.)



3. Hoş olmayan durumu iyice görüp inceledikten sonra şimdi

dikkatinizi bedeninize çevirin. Ne gibi mesajlar alıyorsunuz

bedeninizden? Her bir duygunun yerleşmesine olanak tanıyın.(...)

Bedeninizde gerginlik var mı? Varsa nerede? Başka neler

diyor bedeniniz? (...) Soluk alış verişinize, ayaklarınızın, ellerinizin

duruşuna, kalbinizin atışına dikkat ederek bedeninizin

söylediklerini bütün ayrıntılarıyla işitmeye, anlamaya çalışın. (...)



4. Şimdi biraz sakinleşin ve hoş olmayan durumu unutun. Bir

dakika aradan sonra, gitmek istediğiniz bir yer ya da hoşlanacağınız

bir durum düşünün.(...) Söz konusu ortamda yapmak

istediğiniz işler, görmek istediğiniz kimseler var. Bu kişileri

yine en iyi siz bilirsiniz. Ayrıntıları düşünün: Burası neresi?

(...) Ne yapıyorsunuz?(...) Başkaları da var mı?(...) Kimler?(...)

Yaptığınız işe, birlikte bulunduğunuz kişilere tüm dikkatinizi

verin ve o durumdaki her şeyi bütün ayrıntılarıyla gözünüzün

önünde canlandırmaya çalışın.(...)



5. Şimdi dikkatinizi yeniden bedeninize verin.(...) Ne gibi mesajlar

gönderiyor, bu kez?(...) Hangi duyguları nerenizde hissediyorsunuz?(...)

Bedeninizin söylediklerini iyice duymaya ve anlamaya çalışın.



6. Artık gözünüzü açabilirsiniz. Şimdi aşağıdaki soruları cevaplandırın:



(a) Hoşlanmadığınız ve hoşlandığınız durumları düşündüğünüzde,

bedeninizin farklı mesajlar gönderdiğini gözlediniz

mi? Bu farklı mesajları bedeninizin en belirgin nerelerinde hissettiniz?



(b) Bu tür mesajları daha önce de duydunuz mu? Daha önceleri

bedeninizden bu tür mesajlar geldiğinde ne yapardınız?

Bu mesajlara gerekli anlamları verip onları gözlemlemeye çalışır

mıydınız? Yoksa onları bir kenara iterek üzerinde pek durmaz mıydınız?



(İlgilenen okuyucu bu bölümün --Alıştırmalar-- kısmındaki --Bedeniniz

Ne Diyor?-- başlıklı alıştırmayı yaparak, bu konuda daha çok

deneyim kazanabilir.)



BENLİK BİLİNCİNİZ NASIL BİÇİMLENDİ?



Yukarıda yaptığınız alıştırmaların sonucunda, şimdi bedeninizin

duygularınızı nasıl dile getirdiğine daha duyarlı bir duruma geldiğinizi

umarım. Bedeninizin dilini dinleyerek, hangi ortamlardan hoşlandığınızın,

hangi durumlardan rahatsız olduğunuzun farkına varabileceğinizi

öğrenmiş bulunuyorsunuz.



Peki, şimdiki kişiliğiniz nasıl biçimlendi? Bir başka deyişle düşünmenizde,

duymanızda, hal ve davranışlarınızda size ait özellikleri

kazanmak konusunda neler etkili oldu? Diğer insanlarla konuşmaktan

hoşlanan dışadönük bir kişiyseniz, nasıl oldu da bu duruma

geldiniz? Utangaç, sıkılgan, kendinden emin olmayan bir kişiyseniz

neden böyle bir kişilik edindiniz? Bu soruları cevaplarken hem kalıtım

yoluyla; hem de içinde yetiştiğiniz toplumsal çevre yoluyla neler

kazandığınızı değerlendirmek zorundasınız. Kişinin belirli özellikleri,

annesinden ve babasından kalıtım yoluyla aldığı bir gerçektir. Ancak

kişilik, büyük ölçüde, içinde yetişilen sosyo-kültürel koşulların

özelliklerine bağlıdır. İçinde yetişilen ortam, kendi hakkında nasıl

düşünmesi gerektiğini kişiye öğretir. Büyürken çevresinde bulunan

kişiler, kişinin kendi hakkında nasıl düşüneceğini önemli ölçüde belirler.



Ünlü eleştirmen George Herbert Mead, Sosyal Bir Nesne Olarak

Benlik başlığını taşıyan makalesinde bu konuda şöyle der:



--Benlik, iletişim süreci içinde oluşan bir kavramdır. Ancak iletişim

içinde insan kendi içinden çıkıp, sanki diğerlerinin gözüyle kendine

bakabilmektedir. Sadece kendine değil, başkalarına da başkalarının

gözüyle bakabilmeyi öğrenir. Böylece bu etikileşim ağı içinde

benlik ortaya çıkmaya başlar. Benliği toplumsal yaşantının dışında

düşünmek olanağı yoktur. Toplumsal yaşantının olmadığı; yani iletişim

olmayan yerde, benlik bilincinin oluşacağını düşünemeyiz. Benlik

bir kez oluştuktan sonra; bireyler uzun yalnızlık sürelerine dayanabilirler.

Çünkü birey bir arkadaş olarak kendini kullanabilir. Benlik

oluştuktan sonra kişi, diğerleriyle olduğu gibi, kendisiyle de iletişim

kurabilir. Kendisiyle kurulan iletişim sonsuza dek sürmez, mutlaka

bir süre sonra bu iletişimin başkalarıyla kurulan toplumsal iletişim

biçimine dönüşmesi gerekir. Yoksa kişilerde akıl hastalığı belirtileri

ortaya çıkar.-- (Mead, 1970.)



Çocuk, doğduğunda, toplumsal açıdan boş bir tabloyu andırır.

Bebeğin düşünme yeteneği henüz olgunlaşmamıştır ve dayanabileceği

hiçbir yaşantısı, deneyi yoktur. Zamanının büyük bir bölümü mama

yemek ve uyumakla geçer. Çocuğa yapılan yaklaşımlar küçük bir

bebekken bile diğerlerinin gözünde kendisinin ne kadar değerli olduğu

konusunda ona bir fikir verir. Bebek kendi bakımıyla ilgili davranışlardan

etkilenir.



Birkaç örnek verelim:



-Kucağa alınmak, sarılmak ve öpülmek.



-Acıktığı zaman beslenmek.



-Ağladığı zaman ilgilenilmek.



-Uykusu geldiği zaman --nennen-- yapılmak.



Bu davranışlarıyla anne ve baba çocuklarına olan ilgilerini ve sevgilerini

ilişki düzeyinde iletmiş olurlar. Eğer bebek konuşabilseydi,

--Bana gerçekten değer veriyorlar... Demek ki onlar için ben oldukça

önemliyim;-- derdi.



Ne yazık ki, kimi çocuklar bu kadar şanslı değildir; çünkü onların

anne ve babaları ya çocuk yetiştirme konusunda yeterince bilgili sayılmazlar,

ya da çocuklarını pek önemsemezler. Bu ana-babaların

kendileri de çocukken ihmal edilmişlerdir ve farkında olmadan; kendilerine

çocuklukta gösterilen davranışın aynısını yaparlar:



-Çocuklar aç olduğunda aldırmazlar, uzun süre beslemezler.



-Ağladığı zaman ihmal ederler, ilgilenmezler.



-Çocuklarına fazla dokunmaz, onları kucaklayıp okşamazlar.



Böyle bir yaklaşımla karşılaşan bir bebek, konuşabilseydi, şöyle

derdi: --Bana aldırış etmiyorlar, ben onların umurlarında bile değilim...

Demek ki, ben önemsiz, değersiz biriyim.--



İlgisizlik, umursamazlık sadece çocukların değil, İkinci Bölümde

tartışıldığı gibi, yetişkinleri de olumsuz yönde etkiler. Psikoloji bilimi

tarihinin önemli isimlerinden olan William James, 20. yüzyılın

başlarında kendilik konusuyla ilgili olarak şöyle der:



--Bir insana verilecek en korkunç ceza, onun varlığını kabul etmemektir.

Örneğin, varsayalım ki, bir insan topluma bırakılıyor ve o

toplumun hiçbir üyesi tarafından farkedilmiyor. Bu kişi bir yere girdiğinde

hiç kimse kafasını kaldırıp bakmıyor, cevap vermiyor, yaptığı

hiçbir işe aldırmıyor, kısacası, sanki o hiç yokmuş gibi davranıyor...

Bu durumda olan kişinin içinde öyle bir kızgınlık ve çaresizlik

ortaya çıkacaktır ki, en vahşice bedensel işkenceler bile böyle bir duruma

oranla bir iç rahatlığı gibi görülecektir. Çünkü bedensel işkence

yapan, ne kadar kötülük yaparsa yapsın, yine de bizim varlığımızı

kabul ediyor demektir.-- (James, 1970.)



(Bu gözlem, hatırlanacağı gibi, Watzlawick ve arkadaşlarınca kendi

iletişim kuramlarını kanıtlamak için kullanılmıştır.)



Çocuk büyüdükçe, çevreden daha çok sayıda mesajlar almaya

başlar. Davranışları büyükleri tarafından değerlendirilmeye başlanır.

Çocuk bu değerlendirmelere dayanarak kendisi hakkında bazı yargılara

ulaşır:



-Erkek çocuklar ağlamaz! (Ben ağladığıma göre, demek ki benim erkekliğimde

bir eksiklik var.)



-Kafa yok mu sende, eşşek kafalı! (Demek öteki insanlar hiç hata

yapmıyorlar! Hata yapan sadece benim. Gerçekten kafasız biriyim

öyleyse!)



-İyi çocuklar çişleri geldiği zaman annelerine söylerler. Annene

söylemeden niçin çişini yaptın bakayım?! (Demek ben kötü bir çocuğum.)



-Büyükten çok daha zeki maşallah! (Benim kafam ablam ya da ağabeyimkinden

daha iyi çalışıyor. Onlar ahmak, ben akıllıyım. Ben onlardan üstünüm.)



-Sen benim için dünyanın en değerli varlığısın. (Annem beni seviyor.

Beni hiçbir zaman yalnız bırakmayacak. Hatalarım olsa bile yine

beni sevmeye devam edecek.)



-Benim kızım dünyanın en güzel kızı. Hem kendine bakmasını da biliyor.

Her zaman saçlarını tarar, üstünü başını temiz tutar. (Beni seviyorlar

ama bu sevginin koşulları var; üstümü başımı temiz tutmalı, saçlarımı

taramalıyım.)



-Eğer annene biraz acısaydın, bunu yapmazdın. (Bunu yaptığıma göre,

demek ben anneme acımıyorum. Anneme acımadığıma göre ben kötü bir çocuğum.)



Çocuklar kolay inanan varlıklardır. Bu mesajlara anında inanırlar.

Kendileri konusunda bilgi sahibi olabilecekleri başka hiçbir kaynak

olmadığından, özellikle başlangıçta, tümüyle aile içinde duydukları

sözlere dayanırlar. Böylece çocuk çevrede duydukları sözler

yoluyla kendisiyle ilişkili bir resim, bir imaj oluşturmaya başlar. Bir

yaşına geldiğinde benlik bilincinin temeli oluşmuştur. Dört, beş yaşına

geldiğinde ise, kendisi hakkında o denli tutarlı ve güçlü bir kanı

-iyi ya da kötü-geliştirmiştir ki, bu, ömür boyu sürer. Bu kanıyı

değiştirmek artık zordur.



İşte kişinin kendisi hakkındaki bu yargıya, benlik bilinci adı verilir.

Benlik bilinci, sürekli farkında olunan bir yargı değildir; genellikle

bilinçaltında bulunur ve etkisini algılama, düşünme ve davranışlarda

gösterir.



ÇOCUK NE YAŞIYORSA ONU ÖĞRENİR



Eğer bir çocuk sürekli eleştirilmişse,



Kınama ve ayıplamayı öğrenir.



Eğer bir çocuk kin ortamında büyümüşse,



Kavga etmeyi öğrenir.



Eğer bir çocuk alay edilip aşağılanmışsa,



Sıkılıp, utanmayı öğrenir.



Eğer bir çocuk sürekli utanç duygusuyla eğitilmişse,



Kendini suçlamayı öğrenir.



Eğer bir çocuk hoşgörüyle yetiştirilmişse,



Sabırlı olmayı öğrenir.



Eğer bir çocuk desteklenip, yüreklendirilmişse,



Kendine güven duymayı öğrenir.



Eğer bir çocuk övülmüş ve beğenilmişse,



Takdir etmeyi öğrenir.



Eğer bir çocuk hakkına saygı gösterilerek büyütülmüşse,



Adil olmayı öğrenir.



Eğer bir çocuk güven ortamı içinde yetişmişse,



İnançlı olmayı öğrenir.



Eğer bir çocuk kabul ve onay görmüşse,



Kendini sevmeyi öğrenir.



Eğer bir çocuk aile içinde dostluk ve arkadaşlık görmüşse,



Bu dünyada mutlu olmayı öğrenir. (Nolte, 1975.)



Kendinizi Seviyor musunuz?



Benlik bilincinize yakından bakabilmenin bazı yöntemleri vardır.

Aşağıdaki ifadelere verdiğiniz cevapları değerlendirerek, kendi kendinizle

ne ölçüde iyi ilişkiler içinde olduğunuzu saptayabilirsiniz.

Her bir ifadenin yanına sizin değerlendirmenizi belli eden bir rakam

koyunuz:



4: eğer ifade tümüyle doğruysa,



3: eğer ifade çoğunlukla doğruysa,





2: eğer ifade kısmen doğruysa,



1: eğer ifade ender durumlarda doğruysa,



0: eğer ifade hiç doğru değilse.



1 ( ) Sabahleyin neşeli bir şekilde uyanırım.



2 ( ) Çoğunlukla neşem yerindedir.



3 ( ) Çoğu kimse tarafından sevilirim.



4 ( ) Aynaya baktığım zaman, aynada gördüklerim hoşuma gider.



5 ( ) Karşıt cinsten biri gözüyle bakıldığında, çekici bir kimse olduğumu

düşünürüm.



6 ( ) Zeki bir insanım.



7 ( ) İşimden hoşlanırım.



8 ( ) Kendimle ilgili olarak utanılacak pek bir şey göremiyorum.



9 ( ) Yeterli sayıda arkadaşım var.



10 ( ) Oldukça enerjik bir insanım.



11 ( ) Esas olarak iyimser bir kişiyim.



12 ( ) Kendi hatalarıma gülebilirim.



13 ( ) Eğer hayata yeniden başlama imkanım olsaydı, değiştirmek

istediğim pek bir şey olmazdı.



14 ( ) Ben ilginç bir insanım.



15 ( ) Cinsel yaşamımdan memnunum.



16 ( ) Hala gelişen ve değişen bir insanım.



17 ( ) Başkaları bana önem verir.



18 ( ) Bana benzer başka insan pek bulunmaz.



19 ( ) Görünüşümle ilgili olarak değiştirmek istediğim şey yok.



20 ( ) Ben duyarlı bir insanım.



21 ( ) Şimdiye dek yaptıklarımdan pişman değilim.



22 ( ) Önem verdiğim kişiler benim kanılarımla, düşüncelerimle

ilgilenirler.



23 ( ) Duygularımı açıklamaktan çekinmem.



24 ( ) Gerçekten bir cennet varsa, öldükten sonra ben mutlaka

oraya giderim.



25 ( ) Başkalarıyla konuşurken rahatım.



26 ( ) Yaşamımı istediğim yöne çevirebilirim.



27 ( ) Yerlerinde olmak istediğim, gıptayla baktığım çok sayıda

kimse yok.



28 ( ) Oldukça ilginç bir yaşamım oldu.



29 ( ) Ben her türlü iyilik ve ödüle değer biriyim.



30 ( ) Yaşamımda, şu anda bulunduğum noktada olmaktan memnunum.



Toplam puanınız kaç?



96 ve Yukarısı: Kendiniz hakkında oldukça olumlu düşünen bir kimsesiniz.

Eğer puanınız 105'in üstüne çıkmışsa, iki seçenek var: Ya işi

biraz şakaya vurdunuz, ya da kendi hakkında son derece olumlu düşünen

bir kişisiniz. Bir insanın her yönüyle kendini tam anlamıyla,

beğenmesi biraz ender bir durumdur. Kendinizle ilgili eksikleri görebilecek

gerçekçiliğe sahip olmalısınız. 105 puandan daha üstün puan

alanların dikkatli olmaları gerekir. Kendini bu denli beğenmiş kişi,

ilişkide bulunduğu diğer kimseleri genellikle iter, uzağa kaçırır.



82 -95 Arası: Kendini seven ve kendiyle barış içinde yaşayan, şanslı

insanlardan birisiniz. Mükemmel olmadığınızı bildiğiniz halde,

karşılaştığınız kişisel sorunları çözebilecek inancı kendinizde

bulabiliyorsunuz ve gelişmeye istekli bir insansınız.



48 -81 Arası: Kendinizle ilgili karışık duygularınız var. Bazı güçlü

yönlerinizin farkındasınız, ancak zayıf yönlerinizi gözünüzde daha

abartıyor olabilirsiniz. Büyük bir olasılıkla, bu hatalı yönlerinizi pasif

bir biçimde kabullenip kendinizi geliştirmek için pek bir çaba

harcamıyorsunuz. İnsanın isterse kendini değiştirip geliştirebileceğini

unutmayın.



47 ve Aşağısı: Kendinizi pek beğenmiyorsunuz. Belki de geçici olarak

bir --kendini aşağılama dönemi--nde bulunuyorsunuz. Herkes

böyle bir dönemden ara sıra geçer. Kendinizle ilgili kanınız çoğu kez

böylesine olumsuzsa, belki de kendini beğenmiş kişilerde görülen

hataya paralel ancak ters yönde, bir hata yapıyorsunuz. Kendi hakkınızdaki

düşünce ve duygularınızı bir arkadaşınızla, sizi iyi tanıyan

biriyle konuşmanızda yarar olabilir. Onlar sizin iyi ve kötü yönlerinizi,

dışınızdan baktıkları için, daha iyi değerlendirebilme durumunda

olabilirler. Kendinizle ilgili kanınızı, onlarınkiyle karşılaştırmanızı

ve üzerinde tartışmanızı öneririm.



--Kendinizi Seviyor Musunuz?-- konulu uygulama ilginizi çekmişse

ve benlik bilincinizle ilgili daha ileri aşamada bir uygulama yapmak

istiyorsanız, bu bölümün sonunda verilen --Olmak mı, Görünmek

mi?-- başlığı altında yer alan alıştırmayı yapabilirsiniz.



--Kendinizi Seviyor Musunuz?-- testini, Hacettepe Üniversitesi

Sosyoloji ve Psikoloji öğrencilerinin devamı ettiği --İletişim Psikolojisine

Giriş-- dersinde, 1976 yılında uyguladım. Sınıfta 55 öğrenci bulunuyordu.

Testten elde edilen sınıf ortalaması puanı 85'di. Kız ve erkek

öğrencileri, bu testten aldıkları puanlar yönünden karşılaştırınca,

kızların erkeklerden daha yüksek puan aldıklarını saptadık: Kızların

ortalama puanı 89, erkeklerinkiyse 80'di.



Bu puanlara bakarak sınıftaki öğrencilerin genel olarak --kendilerini

seven ve kendileriyle barış içinde yaşayan-- kişiler olduğunu

söyleyebiliriz. Ne var ki, sonuçlara göre, kızlar biraz daha kendileriyle

barış içindeler, biraz daha kendilerinden hoşnutlar.



En düşük puan 35'ti. Bu puanı alan öğrencimle özel olarak konuştuğumda,

son iki haftadır, değişik nedenlerden ötürü, bir karamsarlık

içinde olduğundan söz etti. O sıralarda yaptığım ara sınavında

da, en düşük notu alan bu öğrenci oldu.



Bu arada ilginç olabilir diye, kız ve erkek öğrencilerin sınav notlarının

ortalamalarını ayrı ayrı hesapladım: Kız öğrencilerin ortalama

sınav notu yüz üzerinden 71 iken, erkek öğrencilerinki 65 çıktı. Bu

sonuca bakarak kızlar ve erkekler hakkında hemen bazı genellemelere

gitmemek gerekir. Ancak yukardaki sonuçlar, kişilerin kendilerinden

hoşnut olma derecesiyle başarı göstermeleri arasında bir ilişki

olabileceği açısından düşündürücüdür...



KENDİ KENDİNİ DOĞRULAYAN KEHANET



Benlik bilinci, diğer insanlarla olan etkileşimi biçimlendirir. Bu

biçimlendirme, yaşam boyunca sürer, ne var ki, çocukluk yıllarındaki

yaşantıların etkisi daha ağır basar.



Kendini değersiz bulan kişilere rastlamışsınızdır. Bu kişilerin

önemli bir bölümü oldukça zeki insanlardır. Fakat küçükken sürekli

olarak kendilerinden daha zeki olduğu söylenen kardeşleri ya da

arkadaşlarıyla kıyaslandıkları için, kendilerini --akılsız--, --düşük zekalı--,

--ahmak-- bilerek büyümüşlerdir. Bazı kişiler de, küçükken arkadaşları

tarafından alay edilerek koşullandırılmışlardır. Kimine --şişko--

denmiş, kimine gözlük taktığı için --dörtgöz-- adı verilmiştir.



Kendini değersiz bulan insanların geçmişinde, yukarıda anlatılanlara

benzeyen bazı olumsuz etkileşimler yer almıştır. Bu kişilerin

geliştirdiği benlik bilinci, onların gerçek potansiyelini yansıtmadığı

halde, yıllar yılı kafalarında bu benlik bilincini yaşattıkları için;

değiştirilmesi zor bir duruma gelmiştir. Ancak, bilinçli bir çabayla, benlik

bilincini yeniden inşa etmek olanağı vardır. Bu yeniden inşa, yavaş

bir süreçtir ve sağlıklı bir ortamı ve her şeyden önemlisi, kişinin

bilinçli olmasını gerektirir.



Benlik bilinci, kişilerin kendileriyle ilgili, kafalarında taşıdıkları

bir resme benzetilebilir. Kendini değersiz bulan kişinin resmi, çarpıtılmış,

gerçeği temsil etmeyen, yamuklaştırılmış bir resimdir. Her insan,

kafasında taşıdığı --benlik resmi--ni gerçekleştirmeye yönelir. Bu

resim ne kadar gerçekten uzak olursa olsun, zamanla sanki gerçekmiş

gibi kişinin yaşamını etkilemeye başlar. --Kötü bir öğrenciyim--

düşünce ve inancını kafasında taşıyan bir öğrenci; sınıfta niçin başarısız

olduğuna birçok neden bulur. Fakat bu kişinin davranışını yakından

gözlerseniz, onun iyi öğrenci olmaktan adeta çekindiğini farkedebilirsiniz.

Çünkü --kötü öğrenci-- olmak, onun benlik bilincine

uyar. İyi not alan bir öğrenci durumuna gelmesi, ancak benlik bilincinde

bazı değişikliklerin yapılmasıyla mümkün olabilir. Başarısız

bir öğrenci olması, onun kendi hakkındaki --kötü öğrenci-- inancını

doğrular. Yine aynı biçimde, kendini sıkılgan olarak tanıyan bir insan,

kendisini topluluk içinde konuşacak ya da soru soracak bir kimse

olarak göremez. Böylece de, kendisi hakkında olumsuz bir benlik

sahibi olan kişi, benlik bilincine uygun beklentilerini gerçekleştirmeye

devam eder.



Kişinin bu kısır döngüyü kırıp, gerçek potansiyelini kullanabilecek

bir duruma gelmesi için, bilinçli olarak, sağlıklı bir ortamda, benliğini

yeniden inşa etmesi gerekir.



Aziz Nesin'in, aşağıdaki hikayesini çocuğun içinde yetiştiği ortamdaki

--sevgi-- ve --benlik bilinci--nin bir insanın kaderinde oynayabileceği

rolü, evrensel bir psikolojik olayı sergilediği için okuyucuya

sunuyorum.



Helal Olsun



--Petir canavarı Zengo yakalandı. Beş vilayet sınırı içinde sindirip

sındırmadığı kimse kalmamıştı. İnsanları titreten haydut, en sonunda

kapana kısıldı.



Hükümet konağı önündeki caddeden geçerken bütün yol boyu

onu görmek için gelenlerle dolmuştu. İki eli, iri baklalı bir zincire

vurulmuştu. Sarkan zincirin ucu yerde sürünüp şakırdıyordu. Sağında

iki candarma, solunda iki candarma, arkasında beş candarma vardı.

Candarma komutanı assubay da önde gidiyordu.



Herkes onu merak ediyor, görmek istiyordu da, yine de kimse yakınına

sokulamıyordu. Arkadaki meraklılar, Petir canavarını görmek

için öndekileri ittikçe, öndekiler geri direniyor, canavara sokulmaktan

ürküyorlardı. Candarmaların arasındaki Zengo ilerledikçe, kalabalığı

bıçak gibi yarıyor, önü açılıp boşalıyordu. Ama kaçışan halk,

uzaktan da olsa, Zengo'ya bir tükürük atmaktan geri durmuyordu.

Zengo'ya taş atanlar bile vardı. Yaşlı kadınlar yumruklarını sıkıyorlardı.



--Kahrol Zengo!..--



--Geber Zengo!..--



Her eşkıyanın az çok, bir iki seveni bulunur. Hiç değilse yakın hısımları

sever. Zengo'yu bir tek kişi, öz kardeşi bile sevmiyordu. Onun

için, bir an önce asılmasını en isteyenler, kendi köylüleri, yakın

hısımlarıydı.



En azgın, en azılı eşkiyanın bile, uydurma da olsa birkaç iyiliği

anlatılır, eşkiyanın en canavarı bile masallaştırılır. --Zengini soyar,

yoksula verir,-- derler. --Öksüz kızlara düğün dernek yapar,-- derler.

Ne de olsa bir iyiliğini söylerler. Zengo için hiç kimse iyi bir şey

söylemiyordu. Bu Zengo, çocukluğundan beri canavardı. Adam öldürmekten,

ama hiç yoktan cana kıymaktan zevk alıyordu. Öldüreceği

adamın zengin ya da yoksul, kadın ya da erkek, yaşlı ya da genç olması

onun için hiç önemli değildi. Yıllarca dağlarda bir başına gezmişti.

Yanına kimse sokulamazdı ki onunla arkadaş olsun.



Yakalandığı zaman üstünde beş liraya yakın bozuk para çıkmıştı.

Oysa öldürdüğü her adamdan onar lira almış olsaydı, ceplerinin altınla

dolu olması gerekirdi. Parası yoktu. Çünkü para için adam

öldürmüyordu. O, öldürmek için öldürüyordu. Belki de bütün insanları

öldürüp, bu koca yeryüzünde bir başına rahatça yaşamak istiyordu.

Daha doğrusu niçin adam öldürdüğü belli değildi, bunu, belki

kendisi de bilmiyordu.



Çocukluğunda yakaladığı tavukların başını dişleriyle koparırmış.

Sonra kedilerin gözlerini oymaya, köpeklerin karnını deşmeye başlamış.



Dağa ilk çıkışı, evliliğinin ilk gecesi olmuş. Zengo, köyünün en

zengini. Yalnız kendi köyünün değil, bütün bura köylerinin en zengini.

Böyle olduğu için de çok güzel bir kızla evlendi. Kızın babasına

yüz koyunluk bir sürüyle üç yüz de altın verdi. Kızı aldı. Kız, gerdeğe

girecekleri geceye kadar Zengo'nun yüzünü görmemişti. İlk o

gece gördü. Görmesiyle de bir çığlık atıp, iki elini yüzüne kapayarak

kaçması bir oldu. Ama kaçacak yer yoktu. Zengo, kapıyı tutmuştu.

Kız iki avucu yüzüne kapalı, çığlık çığlığa duvara sırtını verip köşeye

büzüldü. Parmaklarının arasından Zengo'ya bakıp çığlığı basıyordu.



Zengo'yu görüp de korkmamak olanaksızdı. Boyu iki metreyi aşkındı.

Elleri kürek kadar iriydi. Ya hele yüzü... Doğduğu zaman, katır

başlı bir çocuk doğdu diye bütün köylü şaşırmıştı. Bu baş, yalnız katır

başına da benzemiyordu. Biraz katır, biraz domuz, biraz manda... Şaşılası

bir baş. Bütün hayvanlara benziyor, yalnız insana benzemiyordu.



Anasının bu çocuğa bir ayıdan gebe kaldığını söyleyenler bile vardı.

Zengo büyüdükçe daha korkunçlaştı. Tepegözlü, fincan iriliğindeki

iki gözünün biri alnında, biri de yan aşağıdaydı. İri burnu, suratına

saplanmış bir bıçağın sapı gibi duruyordu. Yanpiri, kocaman ağzı

vardı. Çiğ pirzola gibi alt dudağı sarkık, iri dişleri de görünürdü.

Bütün yüzü kıllarla kaplıydı.



Güzel gelin, Zengo'yu böyle görünce korkudan titreyerek köşeye

büzüldü. İki eliyle yüzünü kapadı. Parmaklarının arasından Zengo'ya

baktıkça çığlığı basıyordu. Zengo gülümsemeye çalıştı. Ama beceremedi.

Çünkü, nasıl gülündüğünü hiç bilmiyordu. Geline doğru,

ellerini açarak yürüdü. Maksadı geline gülümsemek, --Korkma, korkma

benden,-- diye ona yalvarmaktı.



Ona yalvaracak, insan olduğunu söyleyecek, --Bağırma, istersen

vazgeçelim. Yarın sabah babanın evine git!...-- diyecekti.



Ama gelin, bunu anlayamadı. Zengo'nun ellerini açıp üzerine

yürüdüğünü görünce, bayıldı, boş bir çuval gibi oracığa yığılıp kaldı.



Zengo, hiç soğukkanlılığını yitirmeden gelini okşaya okşaya boğdu.

Sonra onu koynuna alıp sabaha kadar beraber yattı. Gün ışımadan da

başını alıp dağa çıktı.



Aradan bir hafta geçmeden Zengo, kızın babasını öldürdü. Ama

bu, başka cinayetlere benzemiyordu. Adamı lokma lokma doğramış,

her lokmasını köy yoluna serpmişti. Ertesi sabah yollarda parmaklar,

kulaklar, burun gördüler.



Zengo, daha sonra, kendi iki kardeşini öldürdü. Kardeşleri, kendisi

gibi çirkin, korkunç değillerdi. Kız kardeşini, başından aşağı gaz

dökerek geceleyin tutuşturmuştu. Kız, gecenin karanlığında alevler

içinde tutuşa tutuşa dağlara doğru koşarak yandı, kül oldu.



Ağabeysini de bir gece baltayla parçalayıp başını, kollarını, gövdesini,

ayaklarını ayrı ayrı ağaçlara astı.



Bundan sonra Zengo'nun cinayetlerinin ardı arkası gelmedi. Önce

kendi hısımlarını öldürdü. Çocuk demiyor, kadın demiyor, yaşlı demiyor,

öldürüyordu. Öldürmekle de hırsını alamazsa, cesedi yakıyordu.



Dağda yaşıyordu. Pek sıkışır da yakalanacağını anlarsa, sınırdan kaçıyordu.



Bir kez yakalanmış, hapishane duvarını delerek kaçmıştı; Candarmaların

arasında caddeden geçen Petir canavarını halk taşlıyor, suratına

tükürüyordu. Ama ona yaklaşmaya da korkuyorlardı.



Göğsünde çaprazlama fişeklik vardı. Bir dev gibi yürüyor, koskocaman

ayakları, deve tabanı gibi yere löp löp basıyordu.



Silahı, fişekleri alınan Zengo, hapishanenin bodrumundaki

hücreye atıldı. Mahkemesi başladı. Zengo avukat tutacaktı. Ama parası

yoktu. Köyündeki geniş topraklarını, bütün mallarını, davarlarını,

evini sattı. Eline çok büyük para geçti. Bu kez de kendisini savunacak

avukat bulamadı. Zengo'dan herkes nefret ettiği için, hiçbir avukat

onun davasını almak istemiyordu. Alsalar neye yarardı! Hiçbir

avukat, Zengo'yu idamdan kurtaramayacağını biliyordu. Onun için

de davasını almıyorlardı. Ama en sonunda Zengo bir avukat buldu.

Avukata pek çok para verdi.



Herkes, --İdamdan kurtaramazsa, Zengo avukatı öldürür,-- diyordu.

İdama gitmeden hapisten kaçar, belki de mahkeme salonunda

avukatı öldürürdü. O, bir kişiyi öldürmeyi kurmuşsa öldürür. On, on

beş kişi, bu dev azmanıyla başedemezdi.



Zengo, avukatının kendisini yalnız idamdan değil, hapisten bile

kurtaracağına inanıyordu. O kadar çok para vermişti ki avukata, Zengo'yu

kurtarmalıydı o.



Mahkeme uzun sürdü. Sonunda sıra avukatın Zengo'yu savunmasına

geldi. Ne olacaksa işte bu oturumda olacaktı.



On süngülü candarmanın arasında mahkemeye gelen elleri kelepçeli

Zengo'ya kalabalıktan çok kişi bağırıyordu.



--Geber Zengo!..--



--İpe, ipe Zengo!..--



Mahkeme salonuna girerken, Zengo'nun bileklerindeki kelepçeyi

çözdüler. Zengo, iki candarmanın arasında mahkeme salonuna girdi.



Söz savunmanın. Avukat ayağa kalktı, öksürdü. Titrek, korkulu

bir öksürüktü bu. Zengo'nun savunulacak bir yanı yoktu. Bütün suçları,

tanıklarıyla, kanıtlarıyla ortadaydı. Yalnız bilineni yirmi cana kıymıştı.

Daha bilinmeyeni kimbilir ne kadardı? Avukat, bir kurtuluş

umudu olarak Zengo'nun deli olduğunu ileri sürmüş, ama tıbbi gözlem

altına alınan Zengo'nun deli olmadığı doktor raporuyla anlaşılmıştı.

Avukatın, Zengo'yu savunacak gerçekten bir sözü yoktu.

Cüppe kolunun bol yeni içinde kaybolan elini önce yargıca, sonra

Zengo'ya çevirdi. Söze başladı.



--Pek muhterem reisim ve pek muhterem yüksek mahkeme heyeti...

Müvekkilim masumdur. O'nun masumiyetini anlamak için temiz

nasiyesine, şefkatle bakan gözlerine bir nazar atfetmek kafidir sanırım.

Yüksek mahkemenizden rica ederim. Sanık mevkiinde bulunan

müvekkilime dikkatle bakınız. Kendisine isnad edilen bunca suç, bu

masum, bu temiz, bu açık çehreden memun edilebilir mi? Hayır. Edilemez!--



Avukat heyecanla konuşuyordu. Bu konuşması bir saat sürdü.

Konuşurken sesini bir alçaltıp bir yükselterek harp telleri gibi titretiyor,

bir hızlanıp bir yavaşlıyordu. Ama bütün çabası boşa gitmişti.

Sözlerinin hiçbiri, ne yargıçlarda, ne dinleyicilerde olumlu bir etki

yaptı. Nasıl olsa Zengo'yu kurtaramayacağını bilen avukat, hiç olmazsa

sanıktan aldığı parayı hak etmek için konuşmuştu. Yalnız bir kişi,

avukatın sözlerinden büyük bir üzüntü duymuştu. Ağlıyordu. Bu

adam, Zengo'ydu. Alnındaki fincan iriliğindeki gözü yaşarmıştı. Avukatına

bakarken gülümsemeye çalışıyordu. Mahkeme karar için bir ay ileriye

atıldı.



Zengo, salondan çıkınca avukatının elini öptü. Bütün hayatında,

kendisine --iyi-- diyen bir kişi bu avukattı.



Hapishaneden avukatına beş bin lira daha gönderdi. Daha önce

de çok para vermişti.



--Helal olsun, böyle avukata helal olsun...-- diyordu.



Yargıç kararını bildirdi. İdam! Zengo, avukatına gülümsüyordu.

Hapishaneden avukatına ikinci kez beş bin lira daha gönderdi.



Karar Yargıtaydan geldi: İdam onaylanmıştı.



--Helal olsun, böyle avukata, helal olsun...-- diyordu Zengo.



İdam kararı Meclis'te onaylandı. Zengo, gülüyordu, sevinçliydi.

Zengo, bütün parasını avukatına bıraktı.



İdam sehpasına götürülmek için hücresinden alınırken Zengo:



--Helal olsun, böyle avukata, helal olsun...-- diye söyleniyor, gülümsüyordu.



Sevgi eksikliği her zaman bir Zengo yaratmaz, ama dünyaya küskün,

kendini değersiz bulan, kendini ve insanları sevmeyen kişiler

ortaya çıkarır. Benlik bilinci, geçmişte kişiye nasıl davranıldığı, neler

söylenildiğiyle oluşur. Benlik bilincini değiştirip, kendini tanıma yoluyla

yeniden biçimlendirme durumuna geçilmezse, gerçeğe uymayan

benlik bilinci, ömür boyu sürer.



Kaldı ki, küçüklükten beri söylenenler, çoğunlukla kendi aralarında

tutarlıktan yoksundur. Birbiriyle çelişen o denli çok şey söylenir ki,

hangisinin doğru olduğuna karar vermek zorlaşır ve bir an gelir,

ipin ucu kaçırılır.



Kişinin bu iç karmaşasını dile getiren bir örnek sunalım size.



Gerçek Benliğim Lütfen Kendini Tanıt



--Çocukluğumda ne kadar rahattım. İçimde iki, üç kişi birden konuşmazdı.

Bir tek kişiydim ve sadece kendi yaşantımdan haberdardım.



Sonra herkes bana neyin iyi neyin kötü olduğunu söylemeye başladı.

Konuk geldiği zaman, --Niçin konuşmuyorsun, bak sana adını

soruyorlar!-- derken; yarım saat sonra, --Küçükler çok konuşmaz!--

diye azarladılar. Böylece ben, iki ben oldum.



--Benler-- den birisi bir şey yaparken öteki ben sürekli onu ayıpladı.

Neleri sevmem, nelerden hoşlanmam gerektiğini, biri diğerine söylemeye

başladı. Ama çoğu kez birbiriyle anlaşamıyorlardı. Bu tartışma

hala içimde sürüp gidiyor.



Çocukken ben bendim ve iyi bir bendim.



Büyüdükçe, dışardaki otoriteleri temsil eden ben de sesini duyurmaya

başladı. O zaman kafam iyice karıştı, çünkü bir tane değil, o

kadar çok otorite vardı ki dışarıda...



--Doğru dürüst otur kızım,-- --Burnunu, odadan çıkıp öyle temizle,--

--Şunu ya da bunu yapma, ayıptır,-- --Vah zavallı, daha çatal ve

bıçağı nasıl kullanacağını öğrenememiş,-- --Geceleri tuvalete çıkınca

su dök, yoksa kokar,-- --Gece tuvalete şarıl şarıl su dökme, uyuyanları

uyandırıyorsun,-- ,--İnsanlara terbiyeli davran, onları sevmesen bile,

kalplerini kırmamaya bak,-- --Dürüst ve açık kalpli ol, yalan söyleme,--

--İnsanların yüzüne, onlar hakkında ne düşündüğünü söylemezsen;

bu korkaklıktır.--



--Bir meslek sahibi olmak hayatta en önemli şeydir,-- --Hayatta en

önemli şey evlenmektir,-- --Başkalarına o kadar önem verme,-- --Herkesin

seni sevmesi en önemli amacın olmalı,-- --Aklından geçen şeyleri

kimse yüzünden ve sözünden anlayamamalı;' --En önemli şey, girişken

olmaktır.--



Bir ben nasılsa öyle kalmak ister, halinden memnundur. Fakat o

beri memnun olduğu zaman, öteki ben --Hadi çalış, işe yarayacak bir

şey yap,-- der.



Ben bulaşıkları yıkamaktan hoşlanır. Öteki bene göreyse bu,

--Aman, ne tuhaf!--tır. Ben, insanlarla birlikte olmaktan ama onlarla

konuşmadan vakit geçirmekten hoşlanır. Öteki ben, --Konuş,-- der.

--Konuş, konuş, konuş!-- Benin kafası iyice karışır.



Nesnelere sahip olmaktan çok, onlarla oynaması hoşuma gider.

Ama, --Böyle gidersen adam olmazsın, yiyecek ekmeğe muhtaç kalırsın,--

diye karşı çıkar diğer ben.



Ben vermekten hoşlanır; eğer birisinin bir şeye ihtiyacı olduğunu

hissederse, verir. --Ne yapıyorsun sen, niçin veriyorsun? Kendine sakla,

sana bir şey kalmayacak!-- der öteki ben.-- (Stevens, 1975.)



Benler arasındaki mücadele, şiddetli derecelerde olursa, davranış

ve kişilik bozukluklarına yol açabilir. Değişik benler arasındaki çatışmanın

farkında olmak ve bu çatışmaların nereden kaynaklandığını

araştırmak, en sağlıklı yaklaşım biçimlerinden biridir. Böyle bir yaklaşım,

sizi özgür bir insan olarak yaşamaya götürür.



E. E. Cummings'in (1975) aşağıdaki sözü, bu ifadeyi destekliyor:



:::::::::::::::::::::::::::::



Seni Diğerlerinden Farksız Yapmaya Bütün



Gücüyle Gece Gündüz Çalışan Bir Dünyada;



Kendin Olarak Kalabilmek,



Dünyanın En Zor Savaşını Vermek Demektir.



Bu Savaş Bir Başladı Mı, Artık Hiç Bitmez!...



E. E. Cummings



:::::::::::::::::::::::::::::



KENDİNİ TANIMA PENCERESİ



Diğer insanlarla iyi bir iletişim kurup kuramadığınızı anlayabilmek

için, önce kendinizi ne ölçüde o insanlara gösterdiğinizi bilmeniz gerekir.

--Kendinizi ne ölçüde dışarıya gösteriyorsunuz?-- sorusuna cevap

verebilmeniz için, sizlere yardımcı olacak bir tür oyun getiriyoruz.

Bu oyuna kendini tanıma penceresi adını verebiliriz.



Bir çerçeve düşünün... Bu öyle bir çerçeve ki, sizinle ilgili her şeyi

içine alıyor. Amaçlarınız, zevkleriniz, korkularınız, gereksinmeleriniz,

kısacası her şeyiniz bu çerçeve içinde olsun.



Kendiniz hakkında tüm gerçekleri bildiğinizi savunamazsınız.

Doğal olarak, hiç kimse kendisiyle ilgili tüm nitelikleri bildiğini iddia

edemez. İnsan ömrü boyunca kendini tanımaya, kendisiyle ilgili

yeni keşifler yapmaya devam eder. Öyleyse sizi temsil eden bu çerçeveyi

ikiye bölebiliriz: Bir bölümü sizin kendi bildiklerinizi, diğer

bölümüyse bilmediklerinizi içersin.



Ayrıca, başkalarının bildiği ve bilmediği yanlarınız vardır. Bu nedenle,

sizinle ilgili her şeyi içeren çerçeveyi bu açıdan da ikiye bölebiliriz.

Bu bölmeleri, --başkalarının bildiği-- ve --başkalarının bilmediği--

yanlarınız olarak adlandırabiliriz.



Şimdi --Kendizce Bilinenler ve Bilinmeyenler-- çerçevesiyle, --Başkalarınca

Bilinenler ve Bilinmeyenler-- çerçevesini üst üste koyalım. Ortaya

çıkan dört bölmeli yeni çerçeveye de, kendini tanıma penceresi adını

verelim.



Bu pencerenin birinci bölümü hem sizin hem de başkalarının bildiği

niteliklerinizi içerir. Bu bölmeye AÇIK bölüm adı verilir. İkinci

bölme sizin bilmediğiniz, fakat başkalarının farkında olduğu özelliklerden

oluşur. Bir başka deyişle, bu bölme sizin KÖK olduğunuz bölümü

oluşturur ve bu adla anılması uygundur. Üçüncü bölmedeyse

sizin bildiğiniz, fakat diğer kişilerin bilmediği bir içerik vardır. Bu

bölmeye de GİZLİ bölüm adını verelim. Dördüncü bölme de ne sizce,

ne de başkalarınca bilinen yanlarınızı içerir; bu bölmeye BİLİNMEYEN

bölüm adını verebiliriz.



Şimdi iş, bu şeklin, yani kendini tanıma penceresi'nin sizin özel

kişiliğinize uygulanmasına kalıyor. Kişisel özelliklerinize göre bu

--pencere--yi yeniden biçimlendirebiliriz. Örneğin, kendinizi açık bir insan

olarak görüyorsanız, o zaman pencerenizin AÇIK bölümü, diğer bölümlerden

daha büyük olur.



Kişiler arası anlamlı bir iletişim, ancak kişilerin AÇIK olan bölümlerinin

büyüklüğüyle mümkün olabilir. Bir insanın AÇIK bölümü ne

ölçüde büyükse o ölçüde, daha zengin iletişim olanaklarına

sahiptir. Öte yandan AÇIK bölümü küçük olan kişi, diğerleriyle o ölçüde

az iletişim kurabilir.



Şekilde, tanıma penceresindeki bölümlerinin büyüklüğü yönünden

farklı olan iki kişinin iletişimi gösterilmiştir. İletişimi belirten

okların çiziminde kolaylık olması için pencerenin AÇIK bölmeleri

birbiriyle yüz yüze gelecek biçimde konmuştur. Dikkat edilirse, şekilde

karşılıklı oklarla gösterilen başarılı iletişim, ancak B Bireyinin

daha küçük olan AÇIK bölümü oranında gerçekleşebilir. A Bireyinin

daha büyük olan AÇIK bölümünden gelen mesajlar, B Bireyinin gizli

bölümüne rastlıyorsa, herhangi bir karşılık alamaz. Bu durum okun

kırılarak geriye dönmesi biçiminde gösterilmiştir.



Kendinize sorun: Son şekildeki A Bireyine mi, yoksa B Bireyine

mi benziyorsunuz? Tanımak istediğiniz halde, bir türlü --nasıl biri olduğunu

çıkaramadığınız-- bir kimseyi anımsıyor musunuz? Acaba

bu kimse içine kapanık, konuşmayan, paylaşmayan biri miydi? Yoksa

çok konuştuğu halde, kendinden bir şey vermeyen bir kimse mi?

Peki, sizi tanımak kolay mı? Konuştuğunuz kimseler, sizin nasıl bir

kimse olduğunuzu anlamakta zorluk çekiyorlar mı? Kendinizi, ister

bu şekildeki A, ister B bireyine daha benzer görün, önemli olan şu

gerçeği akıldan çıkarmamaktır: Başarılı bir kişiler arası ilişki ve verimli

bir iletişim için, kendini tanıma penceresindeki AÇIK bölümün

karşılıklı olarak varolması gerekir.



NE KADAR AÇIK BİRİSİNİZ?



İlişki kurduğunuz kişilere karşı ne kadar açık olduğunuzu, ancak belirli

bir ölçüde bilebilirsiniz. Çünkü kişinin farkında olmadığı davranışları

çoktur. Aşağıdaki uygulama, bu konudaki bazı sorularınızı

aydınlığa kavuşturabilir:



1. Her gün değişik koşullar içinde birçok kimseyle, birbirinden

farklı ilişkilere giriyorsunuz. Günlük yaşamınızda kurduğunuz

ilişkileri, şöyle bir anımsamaya çalışın ve bu tür ilişkilerde

nasıl bir kimse olduğunuzu gözönünde tutarak, bir kendini

tanıma penceresi çizin. İlişkilerinizde genellikle --içindekini olduğu

gibi gösteren bir kimse-- iseniz AÇIK bölümünüzü büyük,

--insanları iyice tanımadan gerçek duygu ve düşüncelerinizi

pek belirtmeyen bir kimse-- iseniz, AÇIK bölümünüz küçük

olacaktır. Böylece, --genel olarak insanlarla-- ilişkilerinizde

nasıl davrandığınızı gözönünde tutarak, pencere içindeki her

bir bölümün büyüklüğünü kararlaştırın.



2. Şimdi, --kendinize özellikle yakın bulduğunuz biriyle-- olan ilişkinizi

düşünerek, bir kendini tanıma penceresi çizin. Bu kişi eşiniz,

anne ya da babanız, okul arkadaşınız gibi biri olabilir: Yukarıda,

birinci maddede çizdiğiniz dikey çizgi herhalde pek değişmeyecektir.

Çünkü siz kendinizi aynı kişi olarak tanıyorsunuz.

Fakat yatay çizgi, bir başka deyişle, size yakın olan kimsenin

sizi ne kadar tanıdığını belirten çizgi, büyük bir olasılıkla,

değişecektir.



3. Şimdi, --az ilişkiniz olan bir kimseyle-- (büyük anfilerde ders veren

bir hoca ya da iş nedeniyle ilişki kurduğunuz bir kamu görevlisi

gibi? olan ilişkinizi gözönüne alarak, bir başka pençere

çizin. Başkalarınca bilinen yönlerinizi belirten yatay çizginin

yerinde bir değişme oldu, değil mi?



4. Şimdi kendinize şu soruyu sorun: --Bir kimseye kendimi tanıtma,

kendimi açma ölçüsüyle, o kişiyle aramdaki yakınlığın,

güven ve samimiyetin derecesi arasında bir ilişki var mı?-- Bu

sorunun cevabını vermeden önce, isterseniz, içten, yakın dostluk

ilişkileri kurduğunuz üç kişi ve pek yakın olmadığınız,

yüzeysel ilişki kurduğunuz üç kişinin her birisiyle ilişkilerinizi

temsil eden birer kendini tanıma penceresi çizin; sonra yukardaki

sorunun cevabını düşünün.



Bu alıştırmadan sonra, kendinizle ilgili olarak ne düşünüyorsunuz?

Açık bir insan mı, yoksa kendini açmakta güçlük çeken biri mi

olduğunuza karar verdiniz? Acaba bu özelliğiniz nereden geliyor?

İçinde yetiştiğiniz çevredeki bazı kimseler sizi bu yönde etkilemiş

olabilir mi? Bu kişiler kimler olabilir? Yetiştiğiniz çevrede bulunan,

sizi etkilediğini düşündüğünüz her kişi üzerinde ayrı ayrı düşünün...

Kendinizle ilgili önemli nitelikler keşfedebilirsiniz!..



KENDİMİZİ AÇALIM! AMA NE ZAMAN?



Bu bölümün başından beri, kişinin kendisini açmasının, onunla karşısındaki

kişi arasında, daha iyi bir iletişim ortamı yaratacağından

söz edildi. Kişi kendini nasıl açmalı? --Kendini açmak-- deyiminden

ne anlıyorsunuz? Kendisiyle ilgili saklı yönlerini, sırlarını mı

--sergileyecek--, geçmişte olup biten, başından geçen olayları mı açıklayacak?

Kendini açmak, eski önemli olayları anlatmak olarak değil, içinde

bulunulan zaman süresi içinde, duygu ve düşünceleri paylaşmak olarak

anlaşılmalıdır. Kişisel ilişkiler, geçmişteki yaşantıların karşılıklı

aktarılması yoluyla, sağlam bir temel üzerinde kurulamaz. Kişiler birbiriyle

etkileşimde bulundukları sırada, o anda, bu etkileşimden doğan

düşünce ve duyguları paylaşabilirlerse, kendilerini açmış olurlar.



Ayrıca şunu da belirtmekte yarar var: Burada, kuşkusuz, tanıştığınız

herkesle açık bir paylaşım içine girmeniz salık verilmemektedir.

Kendinizi açmak, ancak --güven duyulan-- kişiye yapılabilir. Bir

insanın karşısındakine güven duyabilmesi ise, zaman içinde gerçekleşir.

Fakat zaman içinde, hiçbir açma denemesine girilmezse, o zaman da

ilişki gelişme ve büyüme temelinden yoksun kalır. Kendini

açan kişi karşısındakine güven vermekte, İkinci Bölümde sözü edilen

ilişki düzeyinde, --sana güveniyorum!-- mesajını vermektedir. Güven

duyulan kişi, kendini daha açar; böylece derin ve yakın bir ilişkinin

doğması ortamı yaratılır.



İnsan kendini kapadıkça, karşısındakini de kapanmaya zorlayan

bir kısır döngü yaratır. Böyle bir kısır döngüden çıkarak, verimli ilişkiler

ortamına girmek istemez misiniz? Öyleyse bir deneyin!..



SÖZÜN KISASI



Biz farkında olsak da olmasak da, bedenimiz duygularımızı belirtir.

Bazı duygular, her bireyde değişik türden davranışlarla kendini gösterir.

Örneğin, biri sıkıldığında sık sık gözlerini kırpıştırmaya başlar,

bir başkası sürekli saçıyla oynarken, bir diğeriyse sessizleşerek donuk

donuk karşısındakine bakmaya başlayabilir. Kendi davranışlarında

olduğu kadar, başkalarının hareketlerinde de bu belirtileri tanıyan

ve anlamlandıran kişi, kurmuş olduğu iletişimde o denli bilinçli

olur. Kendisini böylesine gözlemleyebilen birey, olayların neden

olduğu duygu ve düşüncelerini tanır, iç dünyasındaki yaşantısını

gerçekçi bir biçimde değerlendirir.



Küçük çocukların, duygularını doğal bir biçimde kolaylıkla ifade

ettiğini çoğu kez gözlemlemişsinizdir; bütün bedenleriyle gülerler,

üzülürler ya da kızarlar. Büyüdükçe, duyguların bu doğal ifadesi,

çevresinde onu eğitmekle yükümlü büyüklerce engellenir. Bazı kimselerde

bu engellenme öylesine büyük olmuştur ki, bir yetişkin olarak

duygu ve düşünceleriyle, iç dünyalarıyla doğrudan ilişki kurmaları

zorlaşmıştır. Duygularını bilemeyen, kafası genellikle karmakarışık,

donuk bir yüz ifadesiyle dolaşan çevremizdeki kimseler, büyük

bir olasılıkla, aşırı engellenmiş ve bastırılmış bir çocukluk dönemi

geçirmişlerdir.



Çocuğun içinde yetiştiği toplum, onun duygularının ifade biçimini

olduğu kadar, benlik bilincini de biçimlendirir. --Ne ekersen onu

biçersin!-- çocuk eğitiminde geçerli olan bir deyiştir. Çocuklarının

duygu ve düşüncelerini doğal ifadesi içinde kabul eden anne babalar

kendine güveni olan, girişimci, insan ilişkilerinde başarılı bireyler

yetiştirirken, çocuklarını olumsuz yönde sürekli eleştiren, kısıtlayan,

onların duygu ve düşüncelerini doğal bir biçimde ifade etmesini engelleyen

anne babalar pısırık, çekingen, içine kapalı, alıngan bireyler

yetiştirirler.



Çocukluk süresince oluşturduğu benlik bilinci, bireyin davranışlarına

sınırlamalar getirir; --kendi kendini doğrulayan kehanet-- budur.

Kendini --başarısız bir öğrenci-- olarak algılayan birey, --başarılı

bir öğrenci-- olmamak için farkında olmadan elinden geleni yapar.

--Başarılı bir iş adamı--, --iyi bir anne--, --mutlu bir eş-- olamamanın

kısıtlamalarını da benlik bilincimiz getirir. Kişinin kendini tanıması ve

benlik bilincinin oluşturduğu sınırlamaların farkına varması, çocukluğundan

beri süregelen koşullandırmalardan kurtulabilmesi olanağını

sağlar. Kendini tanıma penceresinde tanıdığımız AÇIK, KÖR, GİZLİ

ve BİLİNMEYEN bölmelerinin farkında olan birey, kendini tanıma

yönünde büyük adımlar atabilmiş bir kimsedir. Böyle bir kimse karı

veya koca, anne ya da baba, arkadaş, nişanlı, yönetici veya dost olarak

zengin, derin ve doyurucu insan ilişkileri kurabilme olanağına

sahiptir.



ALIŞTIRMALAR



I. Bedeniniz Ne Diyor?



Aşağıdaki uygulamanın açıklamasını size okuyacak birini bulun

ya da bir ses bandına aldıktan sonra teypten dinleyerek uygulayın.



Rahat bir şekilde oturun. Nereye oturduğunuz o kadar önemli

değil; bir sandalyeye, bir koltuğa, bir divana ya da bir yer

minderine oturabilirsiniz.



Hazırlık



1. Oturduğunuz odanın perdelerini kapatın, geceyse, ışıkların

birkaçını söndürün. İçerde kuvvetli ışık bulunmasın.



2. Gözlerinizi kapayın. (Göz, baskın bir duyu organımız olduğu

için, açık olduğu sürece, diğer duyu organlarından gelen uyarıların

farkına varmamız güçleşir.)



3. Gözleriniz kapalıyken, bedeninizde bir yolculuğa çıkacaksınız.

Bu yolculukta vücudunuzun çeşitli bölümlerini gezeceksiniz.

Bu yolculuk sırasında, içinde bulunduğunuz durumu değerlendirmeye

kalkmayın, dikkatinizi topladığınız yerde ne

olup bittiğini gözlemeye çalışın... Nasıl bir durumdasınız, neler

hissediyorsunuz, bunların farkına varmaya çalışın. (Üç

noktayla (...) belirtilmiş yerlerde 5 saniye kadar durun, sonra

uygulamanın açıklanmasını dinlemeye devam edin.)



Uygulama



4. Şimdi başlayabilirsiniz. Gözlerinizi kapayın.(...) Şimdi dikkatinizi

ayaklarınıza toplayın.(...) Ayaklarınız nasıl hissediyor?

(...) Rahat mı, yoksa acıyan bir yer var mı?(...) Ayak parmaklarınız

birbirine yapışmış şekilde mi duruyor?(...) Ayakkabınız

rahat bir şekilde ayağınıza uymuş mu, yoksa biraz sıkıyor

mu?(...) Ayaklarınız soğuk mu?(...)



Şimdi dikkatinizi bacaklarınıza verin, Bacaklarınız gergin

mi, yoksa gevşek bir şekilde mi duruyor?(...) Bacağınızdaki

her bir kasın farkına varmaya çalışın. Her bir kasın gergin ya

da gevşek olduğuna dikkat edin.(...) Ayak ayak üstüne atmış

durumda mısınız? Biri diğerinin, üzerine atılmışsa, üstteki bacağınızın

ağırlığını diğerinin üstünde hissedebiliyor musunuz?(...)

Bu oturuş durumunuz rahat mı, yoksa biraz rahatsız

mı hissediyorsunuz?(...)



Şimdi bacağın üst kısımlarına, kalçaya doğru çıkalım.(...)

Biraz daha yukarı çıkarak bacaklarınızla kuyruk sokumunuzun

birleştiği bölgeye dikkatinizi verin. Bu bölgede dikkatinizi

topladığınız zaman biraz kendinizi gergin hissediyor musunuz?(...)



Şimdi üzerinde oturduğunuz kısmın bedeninizin ağırlığını

nasıl taşıdığına dikkat edin.(...)



Şimdi yavaş yavaş gövdeye doğru çıkalım. Karın bölgeniz

nasıl hissediyor?(...) Bu bölgede ne gibi duyumlar hissediyorsunuz ?(...)

Hareket eden bir şey var mı?(...) Soluk alışınıza

dikkat edin. Ciğerinizin üst bölümüyle mi soluk alıyorsunuz,

yoksa bütün ciğerinizi doldurarak derin ve rahat mı nefes alıyorsunuz?

Hava burun deliklerinizden mi girip çıkıyor, yoksa

ağzınızla mı soluk alıp veriyorsunuz?(...) Göğsünüz rahat ve

gevşek mi, yoksa gergin ve sıkışık bir durumu var mı?(...)



Şimdi dikkatinizi el ve kollarınıza verin. Parmaklarınızın

farkına varın.(...) Avucunuz,kapalı mı, açık mı? Parmaklarınız

birbirine bitişik mi?(...)



Bileklerinizle omuzunuz arasında kalan kaslarınızı gözleyin.

Gergin mi, yoksa gevşek mi?(...) Kolunuzun duruş biçimi

nasıl? Sarkıyor mu? Bükük mü? Bir el diğerinin üzerine konmuş mu?(...)



Omuzunuza verin dikkatinizi. Dik mi, yoksa çökük mü?

Öne ya da arkaya düşmüş mü?(...)



Soluk alışınızı kontrol ederken büyük bir olasılıkla gırtlak

ve boyun kısmınızın farkına vardınız. Gırtlağınız rahat mı,

yoksa sürekli yutkunma duygusu veren bir yumak mı var orada?(...)

Boynunuz nasıl?(...) Boynunuzun başınızın ağırlığını

taşıdığını hissedebiliyor musunuz?(...) Belki de başınızı yavaş

yavaş bir yandan öbür yana hafifçe kıpırdatarak boynunuzdaki

kasların farkına daha çabuk varabilirsiniz.(...) Boynunuz ve

omuzlarınızda bir gerginlik hissedebiliyor musunuz?(...)



Şimdi yüzünüze geçelim. Yüzünüzde ne gibi bir ifade taşıyorsunuz?(...)

Yüzünüzün kasları gergin mi, yoksa rahat ve

gevşemiş bir durumda mı? Hangi kaslar? Ağzınız, kaşınız, çeneniz,

şakaklarınız?(...) Dikkatinizi yüzünüzün bu kısımları

üzerinde toplayın ve farkına varmaya çaışın.(...)



Şimdi yolculuğunuz içeriye doğru yöneliyor. Zihninizde

ne olup bittiğini gözleyin.(...) Sakin ve karanlık mı, yoksa bazı

olaylar oluyor mu?(...) Ne gibi olaylar?(...) Zihninizden geçenler

hoş mu?(...) Yoksa sizi rahatsız eden şeyler var mı?(...)



Aşağıdan yukarıya bütün vücudunuzu gezmiş ve gözlemiş

durumdasınız.



Şimdi vücudunuzu bir bütün olarak hissetmeye çalışın.(...)

Yeni bazı şeylerin farkına vardığınızı hissediyor musunuz?(...)

Dikkatinizi şimdi çeken bazı bölümler var mı?(...)



Buralardan ne gibi duyumlar aldığınızın farkına varmaya

çalışın.(...)



Şimdi vücudunuzun bir başka önemli yerine dikkatinizi çevirelim.

Üzüntülü veya mutlu olduğunuz ya da korktuğunuz

zamanlarda, vücudunuzun belli bir bölgesinde, duyguların

bedensel belirtilerini hissedersiniz. (Bazı kimselerde bu karın,

bazı kimselerde gırtlak, daha başkalarında ise göğüs olabilir.

Herkese göre değişen bu bölge, belirgin ya da belirsiz her insanda

vardır.) Bir süre bu noktayı bulmaya çaışın.(...) Şimdi

orası nasıl hissediyor?(...) --Şimdi nasılım, şimdi ne hissediyorum?--

sorusunu sorduğunuzda ne oluyor, onu gözlemeye çalışın.(...)



Şimdi de, son zamanlarda sizin canınızı sıkan bir kişisel sorununuzu

düşünün ve bunu düşünürken o duyarlı yerde ne

olup bittiğini gözlemeye çalışın. Düşündüğünüz sorunun, bugün

yaşamınızda önemli bir yeri oması gerekir.(...) Bu sorunu

bütün ağırlığıyla, duygularıyla bir noktada hissedebiliyor musunuz?(...)

Bu duyguyu tümüyle yaşamaya çalışın, değiştirmeye

kalkmayın.(...) Eğer siz dikkatinizi verince duygunuz değişiyorsa,

bırakın değişsin, siz sadece olup bitenleri gözleyin.(...)

Olup bitenlerle birlikte seyahat edin, onları yönlendirmeden

beraber olun.(...) Duygularınızda şimdi yeni bir şey keşfettiniz mi?

Bir fark var mı?(...) Bu farkın ne olduğunu hissedebiliyor musunuz?(...)



Şimdi kendinizi serbest bırakın ve zihniniz sizi nereye götürürse

oraya gidin.(...) İki dakika kadar, gözleriniz kapalıyken

zihninizi serbest bırakın, aklınıza ne gelirse onu gözleyin.

Bu iki dakikanın sonunda yavaş yavaş gözlerinizi açın.



Sonuç



5. Şimdi aşağıdaki sorular üzerinde düşünebilirsiniz:



(a) Bu alıştırmayı yaptıktan sonra, vücudunuzla ilgili yeni şeylerin

farkına vardınız mı? Sürekli olarak taşıdığınız bazı gerginlikler

keşfettiniz mi? Ne kadar süredir bu durumdaydınız?

Bunların farkına varmak bir değişiklik oluşturuyor mu?



(b) Duygularınızın en yoğun olarak yaşandığı bedensel bölgeyi

bulabildiniz mi? Nerede idi? Farklı duygular için değişik

yerler mi var? Aklınıza gelen kişisel sorununuza dikkat etmek,

hissediş tarzınızda herhangi bir fark meydana getirdi mi?



Bir İleri Aşama



Yukarıda yaptığınız alıştırma size önemli geldiyse, bu yolla kendiniz

hakkında yeni şeyler öğreneceğinizi düşünüyorsanız, o zaman

kendiniz hakkında daha çok şey öğrenebilmek için aşağıdaki yolu

izleyebilirsiniz.



1. Üç gün süreyle kendinizi gözleyin. Diğer kişilere karşı hissettiğiniz

duyguları, bedeniniz nasıl bir tepki göstererek belirtiyor,

onu keşfetmeye çalışın. Aşağıdaki duyguları yaşayıp yaşamadığınızı

gözleyin:



(a) sevinç



(b) üzüntü



(c) korku



(ç) kızgınlık



(d) alınma, gücenme



(e) sevgi, yakınlık duyma



(f) bir kimseyi çekici bulma



(g) diğer duygular



Son günlerde bu duygulardan yaşamadığınız biri var mı?

Olmadığı için mi, yoksa bu duyguları yeterince tanımasını bilmediğiniz

için mi yaşamadığınızı sanıyorsunuz?



2. Bu duyguları ne zaman duyduğunuzla ilgili bir günlük geliştirin.

Bu duygular, bedeninizde nasıl bir belirti veriyor? Yukarıdakine

benzer bir alıştırma yaparak farkına vardıklarınızı bu

günlüğe yazmaya çalışın.



3. Her bir duygu yaşantısı için günlüğünüze aşağıdakileri yazmaya

çalışın:



(a) Duygusal yaşantı nerede ortaya çıktı? Başka bir deyişle,

duygunun ortaya çıktığı ortam nasıl bir ortamdı? (Evde ailemle

birlikteyken, okulda arkadaşlarla beraberken, bir pastanede

ya da arkadaşın doğum günü partisinde gibi.)



(b) O ortamda nasıl bir duygu yaşadınız? (Sıkılma, tedirginlik,

mutluluk, cinsel arzu, korku, kızgınlık, kıskançlık, vb.)



(c) Bedeninizin neresinde bu duygu kendini belirtiyor?



(ç) Bu duyguya nasıl bir tepkide bulundunuz? (Unutmaya mı

çalıştınız, başkasıyla konuşarak bu duygunuzu paylaştınız mı,

yoksa başka bir zaman o insanla ilişkinizde, bu duygunun etkisini

kendisine söylemeyi mi tasarladınız?)



4. İlk üç günlük devreden sonra, bir ikinci üç günlük dönemi denemede

yarar var. Bu ikinci devrenin sonunda duygularınızın

farkına varışınızda bir değişiklik olup olmadığını gözlemeye

çalışın. Acaba duygularınızın daha çok farkında olma, konuşmanızda

ve insanlarla ilişkiler kurmanızda herhangi bir değişme oldu mu?



II. Olmak mı, Görünmek mi?



Olmak istediğiniz kişi olabildiniz mi? Bu soruya'--Evet-- diyecek

pek az insan çıkar. Aşağıdaki alıştırma, ideal, yani olmak istediğiniz

benliğinizle, davranışlarınızda kendini belirten görünen benliğiniz

arasındaki farkı saptamanız için hazırlanmıştır. Bu yolla, kendinizle

ilgili ne gibi değişiklikler istediğiniz konusunda bir bilgi sahibi

olabileceksiniz. Alıştırmayı nasıl yapacağınız aşağıda anlatılmıştır.



1. Alıştırmanın sonunda numaralanmış olarak verilen ifadeleri,

numaralarıyla birlikte ayrı kartlara yazın. Böylece 100 kartınız

olsun.



2. Kartları önünüze serebileceğiniz, geniş yüzeyli bir masa ya da

benzeri bir düzlük bulun.



3. Yapmanız gereken basit: Bugünkü halinizle sizi en iyi anlatan

ifadeleri bir yönde, sizinle ilişkisi bulunmayan ifadeleri diğer

yönde yerleştireceksiniz. Tabii, bu arada sizi anlatmaları yönünden

ifadelerin derecelenebileceğini de farkedeceksiniz. Size

--en az benzeyen, ya da hiç benzemeyen-- ifadeleri sol uca,

size --en çok benzeyen-- ifadeleri sağ uca koyacaksınız. Bu iki

uç arasında, size --oldukça-- ya da --biraz-- --benzeyen-- ve --benzemeyen--

ifadeler konacak. Böylece 11 grup halinde kartlarınızı

toplayacaksınız. --Hiç benzemeyen-- ifadeler bulunduran

kartların geldiği gruba 1, --en çok benzeyen-- ifadelerin geldiği

gruba 11 numaralarını verirsek, bir dizi oluşur.



En az benzeyen, Oldukça benzemeyen, Biraz benzemeyen,

Biraz benzeyen, Oldukça benzeyen, En çok benzeyen



:1:2:3:4:5:6:7:8:9:10:11:



(2), (4), (8), (12), (14), (20), (14), (12), (8), (4), (2)



İfadelerinizi size --benzeme-- ve --benzememe-- yönünden

gruplandırırken, her bir gruba girecek kart sayısına da dikkat

etmeniz gerekiyor. Her gruba girecek kart sayısı, çizginin altında

parantez içinde gösterilmiştir. Böylece size --en çok benzeyen--

iki, --en çok benzemeyen-- yine iki ifade bulmanız gerekiyor.

6 numaralı ortadaki gruba, --size ne benzeyen, ne de benzemeyen--,

yani --sizinle ilişkisi olmayan-- ifadeler gelecek

ve bunlann sayısı yirmi olacak. Bu iki uç grubun ve ortadaki

grubun anlamını kavradıktan sonra, aradaki gruplara kartları

kolayca yerleştirebilmeniz gerekir.



Kartları gruplara yerleştirirken, kartlardan birini yanlış yere

koyduğunuzu düşünürseniz, bu kartın yerini değiştirebilirsiniz.

İsterseniz bütün diziyi, tekrar tekrar yapabilirsiniz.

Önemli olan, bugünkü halinizi en iyi anlatan bir sırayı oluşturduğunuzu

düşünmenizdir. Bu noktaya gelinceye dek, istediğiniz

kadar deneme yapabilirsiniz.



5. Kartları sıralamayı bitirdikten sonra, her bir grupta doğru sayıda

kart bulunup bulunmadığını kontroİ edin. Şimdi kartlardaki

ifadelerin numaralarını, her bir grup için alt alta boş bir

kağıda, aşağıda gösterildiği gibi yazın. Bu kağıdın başına GÖRÜNEN

BENLİĞİN DEĞERLENDİRİLMESİ diye yazın.



6. Şimdi kartlarınızı karıştırın ve aynı yukarıda söylenen yöntemle

yeniden gruplayın; ancak bu kez ifadeleri olmak istediğiniz,

arzuladığınız ideal benliğinize göre gruplayın. Bu durumda,

1 numaralı gruba --hiç olmak istemediğiniz--, lI numaralı

gruba ise --en çok olmak istediğiniz-- ifadeler girer. Kartların

üzerindeki ifadeleri inceleyerek, kendi anlayışınız çerçevesinde,

size en doğru gelen diziyi oluşturun. Bitirdikten sonra, her

grupta doğru sayıda kart bulunup bulunmadığını gözden geçirin.



7. Diziyi oluşturunca, yukardaki şekle benzer biçimde, bu kez

ideal benliğiniz için, her gruptaki ifadelerin numaralarını yazın.

Bu şeklin başına İDEAL BENLİĞİN DEĞERLENDİRİLMESİ başlığını koyun.



8. Bu iki dizi şu anda gözünüzün önünde: Nasıl bir kişi olarak

görünüyorsunuz ve nasıl bir kişi olarak görünmek istiyorsunuz

konusunda, şimdi elinizde önemli veriler bulunuyor. Bu

sonuçları karşılaştırın: Eğer görünmek istediğiniz ideal benlikle

göründüğünüz benlik arasındaki gruplamada bir ifade (sizin

listenizde ifadenin sadece numarası var) birbirinden 2 grupluk

bir fark gösteriyorsa, bu ifadenin numarasını bir başka kağıda

yazın. Örneğin, 14 numaralı ifade GÖRÜNEN BENLİĞİN

DEĞERLENDİRİLMESİ'nde 10 numaralı gruba girdiği halde

İDEAL BENLİĞİN DEĞERLENDİRİLMESİ'nde 4 numaralı basamağa

girmiş olabilir. Arada 6 basamaklık bir fark vardır

(Görünen: 10, İdeal: 4, aradaki fark, 6). Görünen ve ideal benlik

değerlendirmesinde böyle farklı basamaklara gelmiş ifadeleri

inceleyin. Bu ifadeler ne gibi bir yönde değişme isteği dile

getiriyor? Gerçekten bu yönde değişmek istiyor musunuz?

Kendi kendinize iyice düşünün.



Bu değişme yönleri üzerinde düşünürken, değişme isteğinin

şiddeti üzerinde de durun. Bir ifade, görünen ve ideal benlik

arasında sadece 2 basamaklık bir fark gösteriyorsa, o zaman

değişme isteğinin anlamlı olduğu düşünülür. Görünen ve ideal

benlik arasında 3 basamaklık bir fark, 2 basamaklık bir farktan

daha şiddetlidir. Hangi tür ifadeler az, hangi tür ifadeler

çok değişme isteği gösteriyor, bunlar üzerinde düşünün.



9. Şimdi aşağıdaki soruları cevaplayın lütfen:



(a) İfadeleri kolaylıkla mı, yoksa zorlukla mı grupladınız?



(b) Bu alıştırma, sizin kendinize bakış açınızda bir değişiklik

meydana getirdi mi?



(c) İlk gruplamanızda, kendinize göre düşünecek yerde, --Bunların

konulacak doğru bir yeri vardır, oraya koyayım,-- diye

düşündünüz mü?



(ç) Şu andaki benliğinizle, ideal benliğiniz arasındaki fark sizi

memnun etti mi, yoksa rahatsız mı oldunuz?



(d) Size verilen açıklamada, aralarında sadece 2 basamak fark

bulunan ifadeleri kaydetmeniz istendi. Acaba niçin aralarında

bir basamak fark olan ifadeler üzerinde düşünmeniz istenmedi?



(e) Zamanınız ve isteğiniz varsa, sizin yaptığınız işlemleri bir

başka arkadaşınıza kendisi için yaptırabilir ve aranızda ne gibi

benzerlik ve farklılıklar bulunduğunu tartışabilirsiniz.



10. Bu alıştırmanın ilginç bir uygulaması da, sizi iyi tanıyan bir

yakınınıza bu kartları, sizi gördüğü biçimde gruplatmaktır. Bu

yolla sizin görünen benliğinizi algılayışınızla, arkadaşınızın

algılayışı arasında bir karşılaştırma yapma olanağı doğar. Arkadaşınızın

sizi hangi yönlerden farklı gördüğünü birlikte tartışabilmeniz

size kendinizi tanımada yeni pencereler açabilir...



Kartlara Yazılacak İfadeler



1: Birisiyle konuşurken kendimi rahatsız hissederim.



2. Düşünce ve duygularımı kendime saklar, karşımdakine söylemem.



3. Rekabetten hoşlanan bir insanım.



4. Kendimden başarılması kolay olmayan zor şeyler isterim.



5. Yapmış olduğum şeylerden çoğu kez pişmanlık duyarım.



6. İncindiğim, kırıldığım duygusuna sık sık kapılırım.



7. Cinsel gücüm hakkında kuşkularım var.



8. Karşı cinsle çok benzer yönlerim var.



9. Başkalarıyla oldukça sıcak ilişkileri olan bir insanım.



10. Pek konuşmayan, içe kapanık bir insanım.



11. Kendi yaşamımdan kendim sorumluyum.



12. Sorumluluk duygusu güçlü olan bir insanım.



13. Gelecekle ilgili hiçbir umudum yok.



14. Diğer insanların değer ölçülerine ve normlarına uyarak yaşarım.



15. Hemen hemen bütün sosyal değer ve normları kabul edebilirim.



16. Kendime ait yalnız birkaç değer ve normum var.



17. Cinsel arzularımı kontrol etmekte güçlük çekerim.



18. Saldırganlık duygularımı kontrol etmek benim için zordur.



19. Kendimi kontrol etmek benim için bir sorun değildir.



20. Sık sık, berbat bir durumda olduğcm duygusuna kapılırım.



21. Kendini merkez edinmiş, ilk planda kendini düşünen bir insanım.



22. İnsanları genellikle severim.



23. Duygularımı rahatlıkla ifade edebilirim.



24. İnsanların toplandıkları, bir araya geldikleri yerlerde kendimi

biraz yalnız hissederim.



25. Dünyayla başa çıkmaya çalışmaktan vazgeçmek istiyorum.



26. Çevremdekilerle rahat ilişki kurabilen bir insanım.



27. En çetin mücadelelerim, kendi kendimle yaptıklarım olmuştur.



28. Bana karşı beklediğimden daha arkadaşça davranan insanlarla

beraber olduğum zaman; --Acaba bu adam benden bir şey mi isteyecek?--

düşüncesi devamlı aklıma gelir.



29. İyi bir insanım.



30. Biraz inatçı biriyim.



31. İstemediğim halde, belirli yönlere, insanlar sanki beni itiyorlarmış

gibi geliyor.



32. İnsanların eleştirilecek yönlerini hemen görebilen biriyim.



33. Beni tanıyanların çoğu beni sever.



34. Hayata bir katkıda bulunmadığım yolunda, içimde temel bir

duygu var.



35. Cinsel yönden çekici bir kişiyim.



36. Kendimi aciz hissediyorum.



37. Kendi kendime karar verebilir ve bu kararlarıma sadık kalırım.



38. Kendi başıma karar veremem.



39. Sık sık kendimi suçlu hissederim.



40. Çoğu kez insanlara husumet ve hışımla davranan bir kimseyim.



41. Hayatta doyum sağlamış bir kişi olduğum kanısındayım.



42. Oldukça dağınık bir kişiyim.



43. Duygu ve heyecanları donuklaşmış bir insanım.



44. Dengeli bir kişiliğe sahibim.



45. İş yapabilmem için kendimi dürtmem gerek.



46. Çoğu kez içimde bir hınç duygusu var.



47. Hemen alevlenen, içindekini pek tutamayan bir insanım.



48. Başkalarının beni nasıl gördüğüne önem veririm.



49. Duygu ve heyecanlarıma güvenim yoktur.



50. Oldukça güç yaşam koşulları altında yaşayan biriyim.



51. Mantığı ön planda tutarım.



52. Olayları göğüslemek yerine, onlardan kaçma yolunu seçiyormuşum

gibi bir duygu var içimde.



53. Hoşgörülü biriyim.



54. Sorunlar hakkında düşünmemeye çalışırım.



55. Çekici bir kişiliğim var.



56. Utangacım.



57. Başladığım işleri bitirebilmek için birisinin beni dürtüklemesi

gerekir.



58. Bende aşağılık duygusu var.



59. Kendimi bir hiç olarak görüyorum. Hiçbir şey benden bir parça

değil.



60. Diğer insanların benim hakkımda ne düşünebileceklerinden

korkarım.



61. Tutkulu ve hırslı biriyim.



62. Kendimi aşağı görürüm.



63. Girişken bir insanım.



64. Bunalım ya da zorlukla karşılaşmaktan çok korkarım.



65. Kendime hiç saygım yok.



66. Baskın bir kişiliğim var.



67. Kendime karşı olumlu bir tutumum vardır.



68. Düşündüğünü söyleyen bir kişiyim.Utangaç ve sıkılgan değilim.



69. Bir kimseyle tam bir fikir uyuşmazlığına girmekten korkarım.



70. Karar vermekte çok zorluk çekerim, şu ya da bu yönde bir karar

veremem.



71. Kafası çok karışık birisiyim.



72. Kendi halinden hoşnut biriyim.



73. Başarısız bir insanım.



74. Sevimli bir kişiliğim var.



75. Karşı cinse hoş gelen bir kişiliğim var.



76. Cinsel konular beni korkutur.



77. Gerçekleştirmek istediğim şeylerde başarılı olamayacağıma dair

içimde bir korku var.



78. Rahat bir insanım, kolay kolay hiçbir şey sinirlerimi bozamaz.



79. Çalışkan bir insanım.



80. Kendimi, duygu ve heyecan yönünden olgun bir insan olarak

görüyorum.



81. Başardığım, ortaya çıkardığım bir iş var.



82. Yapım gereği, sinirli ve gergin bir insanım.



83. Ruhsal yönden oldukça altüst olmuş durumdayım.



84. Birisi yeterince ısrar ederse, mutlaka onun dediğini yaparım.



85. Kendime pek güvenim yok.



86. Bahaneler bularak ve teselli arayarak kendimi korumam gerektiğine

inanırım.



87. Boynu bükük bir insanım.



88. Zeki bir insanım.



89. Kendimi üstün görürüm.



90. Hiç umudum kalmadığını hissediyorum.



91. Kendimden başka dayanak, destek aramayan biriyim.



92. Sık sık saldırganlık duygularım kabarıyor.



93. Sıkılgan ve çekingen bir insanım.



94. Diğerlerinden farklı bir insanım.



95. Güvenilir bir insan değilim. Bana pek güven olmaz.



96. Kendimi anlayan bir kişiyim.



97. Bir toplulukta kişileri birbirine ısındırmasını bilen biriyim.



98. Kendimi birçok işlerin altından rahatlıkla kalkacak bir kişi olarak

görüyorum.



99. Ben değersiz bir kişiyim.



100. Kendi cinsiyetimi hiç sevmem.



Yapmam, Yapamam!



Acaba sizin benlik bilincinizin gözden geçirilme gereği var mı?

--Kimin yok ki?-- diyeceksiniz. Haklısınız! Aşağıdaki uygulamaları

yaparak benlik bilincinize bir göz atın, isterseniz.



1. Rahat konuşabileceğiniz birini bulun ve kimsenin sizi rahatsız

edemeyeceği bir yere oturun.



2. Karşınızdaki beş dakika bir süreyle --... yapamam--

biçiminde cümleler kuracak. Örneğin, --Çevremde tanımadığım

kimseler varsa rahat konuşamam;-- --yakın arkadaşlık kuramam,--

--on parmakla daktilo yazmasını öğrenemem-- gibi.

Arkadaşınızın söylediği her cümleyi bir kağıda yazın. Daha

sonra beş dakika süreyle bu kez siz yine aynı türden

--... yapamam-- şeklinde cümleler kurun. Sizin söylediğiniz

cümleleri, arkadaşınız bir kağıda yazsın.



3. Her bir ifadeyle gelen duyguyu yaşamaya çalışın. Bunlar kendine

acıma, pişmanlık, üzülme, sinirlenme ya da buna benzer

duygular olabilir. Bu duyguların getirdiği yaşantıyı değiştirmeden

sadece gözlemeye çalışın.



4. Daha önce söylemiş olduğunuz ifadeleri şimdi tekrarlayın. Fakat

bu kez, --... yapamam-- şeklinde değil, --... yapmam-- biçiminde söyleyin.

Örneğin, --Çevremde tanımadığım kimseler varsa rahat konuşmam,-- --yakın

arkadaşlık kurmam-- gibi. Her ifadeden sonra aklınıza gelen

fikirler varsa onları da söyleyin; gelen düşünceleri içinizde

tutmayın.



5. Şimdi neler hissediyorsunuz? Her bir ifadeyle gelen duyguyu

arkadaşınızla paylaşın.



6. Bitirdikten sonra, --yapamam-- dediklerinizin gerçekte yapmanızın

mümkün olup olmadığını bir kez daha beraberce gözden geçirin;

acaba --yapamamlar geliştirdiğiniz katı bir benlik

resminin sonucu mudur? Bu --yapamam--ların nedenlerini arkadaşınızla

aranızda tartışın.



:::::::::::::::::



6



Aramızda Büyük Engel:



Savunucu İletişim



--İnsan yaşamının devamı için yakın ilişkinin zorunlu olduğuna

inanıyorum. Hatta kişinin bir değil, birçok yakın ilişkiye ihtiyacı vardır.

Geniş aile ve yakın komşuluk gibi, sanayi öncesi toplumlarda bulunan

ve şimdi ortadan kalkmaya yüz tutmuş olan birincil gruplar,

gelenekçi toplumlarda yakın ilişkilerin geliştirildiği ve sürdürüldüğü

ortamları oluşturmaktaydı. Bu birincil grupların yerine geçecek ve

onların işlevlerini görecek türden yeni ortamlara gereksinme vardır.

Bu inancımı, birey ve toplum ilişkisi yönünden bir varsayım olarak

dile getirmek isterim:



Bir insan, yaşamında üç ya da dört yakın ilişkiye sahipse, mutlu ve

sağlıklı olabilir. Bir toplum, bireylerinin her biri yaşamlarının her





döneminde üç ya da dört yakın ilişki geliştirmişse, sağlıklı bir toplum

olabilir.



Tarihte bilinen bütün toplumlar, içinde yaşadığımız karmaşık

modern toplum dışında, bireylerin üç ya da dört yakın ilişki geliştirmesine

imkan verecek koşulları yapılarında bulundurmuşlardır. Sanayileşmiş

Batı toplumu, insanlık tarihinde bu yakın ilişkiden insanları

yoksun bırakmaya zorlamış ilk toplumdur. Eğer yukarıda öne

sürdüğümüz varsayım doğruysa, toplumumuzun ana temelleri tehlikede

demektir.-- (Alexander, 1967.)



Türkçe'deki --dost-- sözcüğü, Kaliforniya Üniversitesi profesörlerinden

Charles Alexander'ın sözünü ettiği --yakın ilişki--nin anlamını

karşılar. Türk kültüründe önemli bir yeri olan, yaşamımızda özlemle

aranan --dostluk--, hikayelerde, türküler ve şarkılarda sık sık dile getirilen

bir konudur. İşte bu bölümde, teknik deyimiyle --yakın ilişki--,

günlük dilde --dost-- ya da --dostluk-- sözcüğüyle belirtilen olayın

gerçekleşmesine engel olan savunucu iletişim üzerinde duracağız. Savunuculuk

konusunu değişik yönleriyle tartışmaya başlamadan önce,

bir hikayeden esinlenerek Amerikalı çocuk psikoloğu Charles C. Finn

tarafından yazılmış bir şiiri sizlerle paylaşmak istiyorum.



SÖYLEMEDİKLERİMİ İŞİTİN LÜTFEN



Bana aldanmayın!



Yüzüm bir maskedir,



Sizi aldatmasın.



...



Binlerce maskem var,



Çıkarmaya korktuğum,



Ve,



Hiçbiri ben değilim...



Olmadığımı göstermek



İkinci doğam oldu.



...



--Kendinden emin biri-- dersiniz



Sanki güllük gülistanlık



Benim için her şey...



Adım güven belirtir,



Ve,



Oyunumun adı



--Ağırbaşlılıktır--.



İçimde ve dışımda denizler sakin,



Her şeyin kumandanı ben...



Kimseye gereksinme duymayan



Ben...



Fakat, inanmayın bana,



Lütfen!..



...



Her şey dışta düzgün ve cilalı,



Hiç yıpranmayan, her zaman saklayan



O maske!..



Altta ne güven, ne de rahatlık...



Altta,



Karışıklık, korku ve yalnızlık içinde bocalayan



Gerçek ben!..



Ama saklarım bu gerçeği savunuculukla...



Kimsenin bilmesini istemem...



Zayıf taraflarımı düşündükçe,



Titrer ve sararırım...



Ya başkaları görürse iç dünyamı...



Gerçek ben ve yalnızlığımı!



İşte,



Maskelerimi onun için takarım...



...



Onun için, arkalarına saklanacak



Maskeler yaratırım...



Onlar,



Gösterişte kullanabileceğim



Parlatılmış yüzlerim.



Beni korur, bakan gözlerden...



Beni olduğum gibi kabul edecek,



Sevecek



Bakışlar bulamazsam,



Solacak kuruyacak gerçek ben...



Ve,



Ben bunu biliyorum.



Beni kendi maskelerimden kurtaracak,



Kurduğum hapishaneden kaçıracak



Diktiğim engellerden aşıracak,



Beni seven,



Beni anlayan.



Bakışlar olacak.



Bana,



--Sen değerlisin-- diyecek,



--Maskesizken, daha bir insansın--



--Daha yakın, daha bir dostsun--



Diyecek bir bakışa



Beni gören bir bakışa



Muhtacım...



...



Benim yanıma sokulman kolay olmayacaktır!..



Uyarırım seni dost!..



Uzun yıllar kendini yetersiz hissetmiş ben,



Sana kendini kolayca açamayacaktır...



Bütün gücümle tutunacağım maskelerime,



Ne kadar sokulursan yakınıma,



O denli şiddetli geri iteceğim seni...



Kim olduğumu merak ediyor musun?



Hiç merak etme...



Ben çevrendeki



Her erkek ve kadınım....



Maske takan her insanım.



(Çeviren D. C.)



Siz hangi tür maskeler takıyorsunuz? --Söylemediklerimi İşitin

Lütfen-- şiirinde dile getirilen duyguyu içinizde hissettiğiniz oldu

mu? İçinizde hissettiklerinizi başkalarının anlamaması için çaba

gösterdiğiniz olmuyor mu? Hatta, kendi kendinizi bile aldatmaya çalıştığınız

olmaz mı hiç? Hani içinizde duyduğunuz şeyleri boğmaya

uğraşır, ya da onları duymamak için kendinizi başka faaliyetlere verir,

o da olmadı gülüp geçmeye çalışırsınız ya... İşte öyle bir duygu.



Diğer insanlarla ilişkilerinde hiç maske takmadığını dürüstlükle

söyleyebilecek insan azdır. Başkalarıyla ilişki kurarken dikkatli olmaya

ve kendini korumaya herkes gerek duyar. Fakat kimi insan sürekli

maske takarken, kimi buna daha az gereksinme duyar. Kendine

güveni olan kişiler, genellikle, daha az maske takarlar.



Bu bölümde, kullanılan --maskeler-- sorununa ayrıntılarıyla değinmek

istiyorum. Bu maskeler nerede ve ne zaman kullanılmaya

başlanıyor? Bunları takarak ne ya da neler korunuyor? Kişinin kendine

açıklamak, karşı karşıya gelmek istemediği yanlarını saklamak

için kullanılan savunma mekanizmaları nelerdir? Bu sorularla ilişkili

olarak, ne gibi tutumların kişiyi daha savunucu yaptığını ve bu savunuculuğun

derecesini azaltmak için neler yapılabileceğini tartışacağız.



BİR GÖRÜNÜM OLUŞTURMAK



Temelden başlayalım: İnsanlar acaba niçin maske takıyorlar? Bu sorunun

karşılığı, kişinin yetiştiriliş biçimiyle, büyüdüğü toplumsal

çevrede yatar. Büyük bir çoğunluğun paylaştığı normal bir sosyoekonomik

ortamda büyümüş bir kimseyseniz, siz de, başkalarının

karşısına en iyi görünümünüzle çıkmayı öğrenmişsinizdir. Çünkü

yetiştiğiniz sürece çevrenizde, aşağıdaki türden sözleri sık sık işitmiş

olacaksınız:



--Elini yüzünü yıka, yoksa seni dilenci çocuğu sanacaklar!...--



--Saçını tara, dişini fırçala. Öğretmenin, --Bu çocuğun annesi

babası yok mu?-- diye düşünmesini istemezsin, değil mi?--



--İtibar giyimdedir. Giyimine dikkat et!--



--İçin kan ağlasa da, dıştan yüzün güleç olsun. Ele güne zayıf

yanlarını gösterme.--



Bu sözlerin etkisi yavaş yavaş bizlerde şu anlayışı geliştirir: --Olduğum

gibi görünürsem herkes benimle alay eder, beni horgörür...

Onun için nasıl düşündüğümü, nasıl hissettiğimi göstermemeliyim...

Gerçek olan duygu ve düşüncelerimi saklamalıyım... Karşımdakilerin

görmek istediklerini göstermeliyim yalnızca. Yoksa beni adam

yerine koymazlar, sosyal itibarım sıfıra iner!--



Başkaları tarafından kabul edilmek için dışarıya sosyal benlik

gösterilir. Sosyal benlik, diğer insanları düşünerek oluşturulan görünüş,

düşünce, davranış ve duyguların bir bileşimi, bir sentezidir.

Sosyal benlik bilinci olduğu gibi, bir de iç benlik bilinci vardır. Bu da,

görünüş, düşünce, davranış ve duyguların kişiye görünümü, onu etkileyiş

biçimidir. Bu etki, son derece ona özgü ve onun iç dünyasına

ait bir bileşim oluşturur. İşte buna iç benlik bilinci adı verilir.



Bu dışa ve içe dönük benlikler birbirleriyle sürekli etkileşim

içindedirler; aralarında hiç bitmeden süregiden bir --diyalog-- vardır. Bu

diyalog, kişiliği oluşturan temel öğelerden biridir. Dışadönük sosyal

benliği bireyin yaşantısının tümünü egemenliği altına almışsa, bu

kimse kendisine en yakın olanlarla beraberken bile, davranışlarını

hep --başkalarını düşünerek-- yapar; dış merkezlidir. Böyle bir kişi,

uzun yıllar birlikte çalıştığı kimseler, hatta aynı yastığa baş koyduğu

eşi için bile, --iç dünya--sını açamaz; bir anlamda yabancı biridir. Sosyal

benliği ve iç benliği arasında denge kurabilmiş bir kimse duygu

ve düşüncelerini, ortam ve konuştuğu kişi uygunsa paylaşabilir; kendi

merkezlidir. Onunla birlikte çalışanlar ve yakın ilişki içinde olanlar,

onun nelerden hoşlandığını, ne gibi özlemleri olduğunu, üzüntüsünü

ve neşesini bilebilirler.



Dışa dönük sosyal benlik toplumsal yaşamın bir gereksinimidir.

Bu gereksinimi karşılamak için sosyal maskeler kullanılır. Sosyal

maskeleri kullanmaya yönelten böyle bir gereksinim acaba nereden

kaynaklanır? Şimdi bu konuyu ele alalım.



NEDEN SOSYAL MASKELER TAKARIZ



Sosyal maskeler takarak iletişim kurulmasının temel nedenlerinden

biri, --kabul edilmek--, başkalarınca uzağa itilmemek isteğidir. Her

maskeli iletişimin altında, --sana nasıl bir kişi olduğumu, ne düşündüğümü,

neler hissettiğimi olduğu gibi söylersem, beni kabul etmez,

benimle alay eder, ya da bana kızarsın;-- anlayışı vardır. Böylece ne

olduğumuzu değil, başkalarının bizi nasıl göreceğini düşünerek, iletişimde

bulunuruz.



Normal şartlar altında; kimse yalancı ve sahtekar olmak istemez.

Fakat diğerleriyle iletişiminde, içinden geçenleri olduğu gibi açıkça

söylerse, kişi iç dünyasının reddedilme tehlikesini göze almış demektir.

Herkes, her yerde ve her zaman bu riski göze alamaz ve almamalıdır da.

Gelişigüzel herkese kişinin kendi iç dünyasını açması

sağlıklı bir davranış değildir.



Bu nedenle sosyal maskeler, insan ilişkilerini kolaylaştırıcı, gereksiz

sürtüşmeleri ortadan kaldırıcı önemli bir işlev görürler. Ne var

ki, yakın ilişki içinde olduğumuz, yaşamımızı paylaştığımız kimselerle

ilişkilerde bu sosyal maskeleri kullanmak, bizi onlardan uzaklaştırır,

sahte ve güvensiz bir ortam yaratır. Maskeleri o kadar sık

kullanabiliriz ki, bu --göstermelik-- davranış, ikinci bir doğa haline

gelebilir.



Bazen başkaları tarafından kabul edilme isteği ya da onlardan

korku, gerçek duygu ve düşünceleri göstermeyi engeller. Böylece, işte,

eş seçmede, ana-babayı memnun etmede, kişi, kendisiyle hiç ilgisi

olmayan davranışlar gösterebilir.



Her bireyin değişik konularda kendine özgü bir düşüncesi, bir

anlayışı vardır ve bu düşüncenin bir başka kimseninkinden farklı olması

doğaldır. Bir toplumda --herkes benim gibi düşünmelidir, benim

düşünce tarzım en doğrusudur-- tutumu ağır basarsa, akılcı tartışmalar

yerine duygusal çatışmalar ortaya çıkar. Akılcı tartışmanın

gerçekleşemeyeceğini bilenler, duygusal çatışmaya girmek istemediklerinde;

karşısındakilerle, gerçekte olmadıkları halde, hemfikirmiş

görünürler. Bu tür durumlar, aşağıdaki öyküde de gösterildiği

gibi, toplumumuzda sık sık ortaya çıkar.



Çok Şükür



--Kadıköy'de, Bostancı'ya giden tramvayın ikincisine zor atladım.

Hemen tramvay kalktı. Arka sahanlıkta sekiz kişiydik. Önce sekizimiz de

sahanlığa yerleşmeye çalıştık. Aba terlik üzerine lastik giymiş,

şapkası keçeleşmiş, ihtiyar, elindeki çıkını, tramvayın arka penceresinin

önüne koydu. Kasketli, orta yaşlı biri de üstü samanla örtülü sepeti

tramvayın demir sandığının üstüne yerleştirdi. Bezgin yüzlü yolcuya:



--Sakın dayanma birader, içinde yumurta var,-- dedi.



Yol boyunca sekiz kişi arasında, süren konuşma hep bu yumurtadan

çıktı. Ama yumurta olmasaydı, yine bir konuşma konusu bulunurdu.

İster yumurta olsun, ister çivi, ister hava... Dileğimiz, içimizi

boşaltmak değil mi?



Kendisine yumurta sepetine dayanmaması söylenilen:



--Kaça aldınız?-- diye sordu.



Soran adamın yüz çizgileri, sanki yerçekimi etkisiyle aşağı doğru

sarkmıştı. Öbürü:



--Sorma,-- dedi. --Ateş pahası...--



Şapkası keçeleşmiş ihtiyar:



--Şimdi ateş pahası olmayan ne kaldı?-- dedi. --Her şey öyle...--



Bir ben ses çıkarmadım, bir de meşin ceketli, kara bıyıklı adam

Öbür altı kişi, --amin-- der gibi hep bir ağızdan:



--Doğruu...-- dediler.



--Şimdi ne ucuz ki?--



--Ucuzluk rüya oldu beyim, rüya...--



--Bakalım, bu gidişin sonu nereye varır?--



--Allah sonumuzu hayreylesin.--



--Ben bu gidişte hayır görmüyorum.--



--Bir gün önce iki liraya aldığım mal, ertesi gün iki buçuk lira

oluyor? Bu nasıl iştir? Sen evinde uyurken, onlar uyumuyor, gece sabaha

kadar fiyatları yükseltiyorlar.--



--Pahalılığa da eyvallah... İlle velakin piyasada mal da yok birader.--



Altı yolcu ayrı ayrı dert yanıyor, her birinin yargısını öbürleri:



--Eveeet...--



--Doğru, çok doğru...--



--Haklısın...--



Diye onaylıyarlardı. Tramvay Altıyolda durdu. İnen olmadı. Bir

yolcu daha bindi, aramıza sıkıştı. Yumurtaların sahibi:



--Geçim çok zorlaştı,-- dedi. --Eskiden ekmek aslanın ağzındaydı.

Şimdi, affedersiniz, aslanın ta gerisinde, sok elini de çıkar

bakalım.--



Yeni gelen yolcu hemen söze karıştı:



--Her şey pahalı, ama ev kiraları tuz biber...--



Hep birden, yine --amin!-- der gibi:



--Doğruuu...-- dediler.



Kimi pahalılıktan, kimi kiraların yüksekliğinden, kimi aranan şeyin

bulunmamasından, kimi de istimlaklerle yıkılan yapılardan dert

yanıyordu. Ben orada konuşulanları yazmaktan çekinirim doğrusu.



Öyle coşmuşlardı ki, sanki bu adamlar gecenin bir vakti işlerinden

yorgun argın dönüp evlerine gitmiyorlar da şu geçim sıkıntısını

protesto için mitinge gidiyorlardı. Konuşmaları perde perde yükseldi,

nutuk oldu.



İçimden, --Etmeyin, eylemeyin arkadaşlar, yanıp yakılmakta az

buçuk hakkınız var, ama büsbütün de sizin dediğiniz gibi değil. Hem

böyle ileri geri konuşursanız eninde sonunda başınız bir gün belaya

girer,-- demek geliyor, ama korkumdan sesimi çıkaramıyordum. Kızgın

adamın önünde durmaya, üstüne varmaya gelmez. Döverler de,

söğerler de... Onların düşüncesine katılmadım, en iyisi hiç sesimi çıkarmamak.



Tramvay Yoğurtçu durağından kalkınca, sahanlıktakilerin homurtusu,

bağırtısı da son perdeyi bulmuştu. O zamana kadar benim gibi

hiç konuşmayan meşin ceketli, kara bıyıklı adam artık dayanamadı:



--Kim demiş aranan şey bulunmuyor diye?.. Her şey var çok

şükür...-- diye bağırdı.



Bu çıkışı yapan adamın yerine ben korktum. Bir kavga çıkabilir,

sahanlıktaki yedi kişi meşin ceketlinin üstüne çullanabilirlerdi. Ayrı

ayrı yedi kişiyi inceledim. Onlar da meşin ceketliye bakıyorlardı. Bir

sessizlik geçti. Meşin ceketlinin ne dediğini, ne demek istediğini anlamamış

gibiydiler. Adam şaka mı ediyor, yoksa dosdoğru mu söylüyor?



Meşin ceketli:



--Bir yok, yok diye tutturmuş gidiyoruz,-- dedi. --Ne yokmuş?

Arayınca her bir şey bulunuyor çok şükür...--



Öbür yedi kişi sersemlemişlerdi. İlk kendine gelen, suratının çizgileri

akmış gibi aşağı sarkık adam oldu:



--Çok şükür... Her bir şey bulunuyor.--



Ötekiler, yine --amin!-- dercesine hep bir ağızdan:



--Pahalılık da yok çok şükür...-- dediler.



Az önce pahalılık üzerine en keskin nutku çeken:



--Pahalılığı yaratan biz kendimiziz,-- dedi. --Pahalılık var, pahalılık

var diyerekten zorla pahalılık yaratıyoruz.--



--Evet... Yok, yok diye her bir şeyi kuruttuk. Üstümüze uğursuzluk

çöktü. Her şey var çok şükür.--



--Çok şükür...--



--Çok şükür...--



Meşin ceketli:



--Ben size hesap edeyim de görün,-- dedi. Ben şoförüm. On altı yıl

önce ayda yüz yirmi beş liraya çalışırdım. O zaman şekerin kilosu

otuz kuruştu. Şimdi şeker iki lira. Ama benim aylığım da altı yüz lira

oldu. Ne olmuş? Şeker pahalanmış, ama kazançlar da artmış!--



Öbürleri:



--Arttı çok şükür...-- dediler.



Pahalılıktan söz edenlerden biri:



--Doğru,-- dedi. --şimdi para bol çok şükür, para bol.--



--Çok şükür.--



--Bir hamal bile günde on beş liraya para demiyor.--



--Demiyor çok şükür.--



Şapkası keçeleşmiş ihtiyar:



--Yokluğu yaratan, pahalılığı yaratan biz kendimiziz,-- dedi. --Biri

çıkıyor, --Çay yok--, diye ortaya bir laf atıyor. Ondan sonra herkes

beşer, onar paket çay alıyor. Sonra neymiş, çay yokmuş. Yok olur tabii.

Çok şükür her bir şey var.--



--Çok şükür, bol bol var.--



--Çok şükür.--



Feneryolu durağında yolculardan biri:



--Çok şükür, çok şükür...-- diyerek tramvaydan indi.



Meşin ceketli:



--Tabii, şimdi kalkınma var,-- dedi. --Kalkınma olduğu için de dışarıya

mal satıyoruz, dışarıdan mal almıyoruz. İşte o yüzden de birkaç

şey bulunmuyor.--



--Çok şükür-- demeye alışanlardan biri:



--Bulunmuyor çok şükür,-- dedi.



Hemen kırdığı potu düzeltti:



--Kalkınma,-- dedi. --Yalnız birkaç şey bulunmuyor. Zamanla onlar

da bulunur çok şükür.--



--Çok şükür.--



Meşin ceketli:



--Çok şükür,-- dedi. --Şu İstanbul, İstanbul oldu olalı böyle bir kalkınma,

böyle bir imar görmüş mü?--



--Görmemiş çok şükür. Yani, şimdi görüyor. Hazreti Sultan Fatih'ten

beri kazma yüzü görmemiş sokaklar açılıyor.--



--Açılıyor çok şükür.--



--Ne var, ne yok yıkıyorlar.--



--Yıkıyorlar çok... Yani yollar açılıyor.--



Caddebostanı'na kadar --çok şükür-- dualarıyla geldik. Sahanlıktaki

yolcular teker teker inmişler, Caddebostan'dan sonra meşin ceketliyle

sahanlıkta karşı karşıya kalmıştım. Birden:



--Siz ne düşüncedesiniz? Deminden beri hiç konuşınadınız,-- demesin mi?



Al başına belayı, hem de püsküllü bela. Omuzlarımı kaldırıp başımı

içime çekip, iki elimi yana açtım. Yani, --Bilmem ki, ne diyeyim!--

demek istiyordum. Ben, ne ilk konuştukları kadar kötümser, ne sonradan

--çok şükür-- dedikleri gibi iyimserdim.



Meşin ceketli bir daha sordu:



--Siz ne dersiniz?--



Tramvay çok hızlı gitmese hemen atlayıvereceğim. Meşin ceketli

zorba. Bir daha başımı omuzlarımın arasına çekip ellerimi yana açtım,

dudaklarımı büzdüm.



Meşin ceketli:



--Bu alçaklar var ya,-- dedi.



--Hangileri?-- diye sordum.



--Deminden beri --çok şükür-- deyip duranlar.--



--Evet...--



--Şimdi onların hepsi bana küfür ediyor. Burada çok şükür derken

bile içlerinden geçenleri biliyordum. Bunlar nereye çekersen oraya

gider. Yeter ki çeken kuvvetli olsun. Böyleleri ne İsa'ya yar olur,

ne de Musa'ya dost olur.--



Tramvay Erenköy'e geliyordu.



--Ne dersiniz, pahalılık var mı?--



Meşin ceketlinin nasıl bir karşılık istediğini anlayamadığım için

zor bir duruma düşmüştüm.



--Aranan şey bulunmuyor mu? Pahalılık var mı?--



--Çok şükür,-- dedim.



Tramvay durdu da hemen yere atladım. Elbette --çok şükür;-- meşin

ceketliden kurtulmuştum.-- (Nesin, 1967.)



:::::::::::::::::



aman Tanrım



ilk defa şimdi anladım



bu otobüsteki herkesin



elbiselerinin altında



çırılçıplak olduğunu



:::::::::::::::::



SİZİN MASKELERİNİZ



Toplum yaşamında insanın sürekli kendisi olması mümkün değildir

kuşkusuz. Ancak bu, kişinin sürekli olarak maskeli gezmesi gerektiği

anlamına gelmez.



Şimdi yine kendimize dönelim. Siz ne tür maskeler takıyor, nasıl

bir görünüm vererek kendinizi başkalarına sunmak istiyorsunuz? Bu

konuyu irdelemenize yardımcı olacak, yol gösterici birkaç soru ve

yöntem sunalım size:



Önünüzdeki iki gün süresince, gerçekten kendinizi değil de, başkalarını

memnun etmek için yaptığınız davranışların farkına varmaya çalışın...

Günlük iletişiminizde ne denli sık maske takıyorsunuz?

Bu kadar maske takmaktan hoşnut musunuz? Bunları hangi koşullarda

kullanıyorsunuz? Bu davranışlarınızdan memnun musunuz?

Maske takmak size (doyum, sıkıntı vb. gibi) ne tür duygular veriyor?



Yukardaki incelemeden sonra bulduğunuz sonuçtan hoşnut musunuz?

Değilseniz acaba ne yapabilirsiniz? Vardığınız sonuçları ve

gözlemlerinizi yakın bir dostunuzla tartışırsanız daha fazla bilgi

edinebilirsiniz.



BENLİK BİLİNCİ TEHDİT EDİLDİĞİNDE



ORTAYA ÇIKABİLECEK DAVRANIŞ TÜRLERİ



İnsan yaşamında öyle anlar vardır ki, kendisini mutlaka koruması

gerektiğinden, savunucu bir iletişim içine girmesi zorunludur. Çünkü

karşıda, benliğine saygı göstermeyen, kendisini korumazsa onu

ezip geçecek olan kişiler vardır. Saldırganlığın bulunduğu böyle durumlarda

kişi, bütün gücüyle kendini savunur. Bu durumda kalan

sadece kişinin kendi olmayabilir; yakınlarının, sevdiği kimselerin

zor durumda kaldıklarını gördüğü zaman da onları savunma gereğini

duyar.



Saldırgan davranış, ister açık bir biçimde isterse örtük bir biçimde

olsun, iletişimde savunmayı doğurur. Konuşan kişi saldırgan

davranışının farkında olmayabilir; ancak onun farkında olmayışı sonucu

pek değiştirmez. Çünkü dinleyen, davranışlarını onun farkında

oluş ya da olmayışına göre değil, kendi iç dünyası çerçevesinde değerlendirir.



Örneğin, bir kimseye, --Keşke bir saat önce gelebilseydin, o zaman

işlerimiz çok kolaylaşmış olurdu!-- dendiğinde, bu kişi kendini

geç geldiğinden dolayı zaten suçlu hissediyorsa, birdenbire savunuculuğu

artacak ve:



(A) --Kabahat sende. Ben nereden bileyim bu işin bu kadar önemli

olduğunu. Bana daha önce söyleyemez miydin?-- gibi bir cevap verecektir.



Ama söz konusu kişi, kendini suçlu hissetmiyorsa, o zaman daha

rahat konuşabilir ve kendini savunma ihtiyacını o denli hissetmez

ve:



(B) --Yaa, keşke gelebilseydim. Neyse, şimdi biraz daha hızlı çalışır,

geç gelmemi telafi ederim,-- şeklinde cevap verebilecektir.



Bir insan geç geldiğinden ötürü niçin kendini suçlu hisseder ya

da hissetmez? Bu sorunun cevabı, o kişinin benlik anlayışında yatar.

Daha önce de görüldüğü gibi, iki düzeyde benlik anlayışından söz

edilebilir: 1. Görünen benlik; 2. İdeal (yani olması istenen) benlik.

Görünen benlik düzeyinde kişi geç kalma davranışını göstermiştir. Fakat

ideal benlik düzeyinde --geç kalmak-- istenmeyen bir davranıştır. İstenmeyen

bu davranışı, kişi benlik kavramının bir parçası olarak rahatlıkla

kabul edemez... --Ben sözümü tutmayan, tembel ve güvenilmez bir adamım--

tanımını benlik kavramının bir parçası olarak görmek,

kişiye zor geleceğinden, bu davranışa başka nedenler arar. Bir

başka deyişle, benlik kavramını savunacak, hatayı kendinde görecek

yerde, kendisinin dışında arar.



Yukarıdaki örnekte, --Kabahat sende...-- biçiminde konuşan kişinin,

zamanında işinin başına gelme konusunda görünen benliğiyle,

ideal benliği arasında bir boşluk, bir çelişki vardır. Ruhsal gerginliklerin

birçoğu gerçek ve ideal benlik arasındaki bu çelişkiden kaynaklanır.

Belirli bir konuda bireyin yaptığıyla, yapmak istediği aynı değilse,

bu konuyla ilişkili olarak savunucu davranışı daha sık ortaya

çıkar. Görünen benlikle, ideal benlik arasındaki çelişkilerden doğan

bu boşluklara, duyarlılık noktaları adı verilir. Yukarıda verilen örnekte,

(A) bireyi için geç kalma davranışı bir duyarlılık noktası oluşturduğu

halde, (B) bireyi için böyle bir şey söz konusu değildir.



Duyarlılık noktaları söz konusu olunca, kişiler psikolojik savunmaya

geçerler. Psikolojik savunma, kendilik anlayışını olduğu gibi sürdürebilmek

için, dış dünyayı biraz değiştirerek davranışı akla yakın gösterebilme

çabasıdır. Davranışını akla yatkın gösterebilme çabası içinde olan

kişi, gerçekleri saptırır; böylece, --çarpıtılmış-- dünyada görünen şeyler

ile, kişinin ideal benliği tutarlı gözükür.



Psikolojik savunma mekanizmalarına geçmeden şu noktayı kısaca

belirtmekte yarar var: Savunucu olmak her zaman zararlı ve kötü

değildir. Savunma, ruhsal sağlık açısından bazen gerekli ve yararlı

bir davranıştır. Fakat savunma, kendini sık gösteren bir davranış haline

gelir ve aşırı derecelere ulaşırsa, sosyal ilişkileri gerçekçi bir zeminde

sürdürmeyi engeller ve uyumsuz bir davranış kaynağı haline gelir.



PSİKOLOJİK SAVUNMA MEKANİZMALARI



Mantığa bürüme: Kişi, mantığa uygun, ama, gerçekte var olmayan

nedenler bularak kendilik kavramını korur, gerçekler karşısında

incinmesini önler.



Örneğin, kopya çeken bir öğrenci, kopya çekme davranışıyla ilgili

bir sürü neden bulur: Sınavdaki sorular o kadar zordur ki, eğer kopya

çekilmese kimse iyi not alamaz... Öğretmenler de öğrenciyken

kopya çekmişlerdir, vb.



Telafi (Giderim): İnsanın kendi eksikliğini gidermek amacıyla

kullandığı bir savunma mekanizmasıdır. Kişi yetersiz olduğu bir

alanda bu eksikliğini gidermek için çalışacak yerde, bu eksikliğini

saklamak amacıyla güçlü olduğu bir başka alana önem vermeye başlar.



Söz gelişi, aile yaşamında mutsuz olan kişi, aile içindeki uyumsuzluğu

nasil gidereceğini bilemez, bu konuda kendini yetersiz ve

eksik hisseder ama buna karşılık kendini iş yaşamında yetenekli bulursa,

aile mutluluğunu sağlamak için çaba gösterme yerine, kendini

iş hayatına verir.



Yine aynı biçimde, doyumlu bir sosyal ilişkiye girememiş bir üniversiteli

genç, kendinden ve yetiştiriliş biçiminden ileri gelen eksiklikleri

gidermek için çaba harcayacak yerde, bütün enerjisini başarılı

olduğu derslere verir, kendini sosyal yaşamdan tümüyle soyutlar.

Eğer bu genç, derslerinde de pek başarılı değilse, enerjisini başka

yollara yönlendirebilir. Örneğin, politik tutumuna uygun bir aşırı

akıma girerek bütün enerjisini o yönde kullanabilir.



Tepki oluşturma: Birey, gerçek duygularının tam karşıtını gösterme

yoluyla da benlik bilincini savunur. Örneğin, toplantılarda herkesten

daha neşeli görünen, her şeye gülmeye hazır olan kişi, belki

de gerçekte mutsuzdur; fakat bunun tam tersini yaparak gerçek duygusunu

saklar.



Yeniden evlenmesine, küçük çocuğunun bir engel oluşturduğunu

düşünen dul anne, içten içe çocuğuna duyduğu kin ve öfkesini, çocuğuna

aşırı bir ilgi ve sevgi göstererek saklama çabasına girebilir.



Yansıtma: Yansıtma kendini iki biçimde gösterir. Kendi eksiklikleri

ve beceriksizliğinden doğan aksaklıkları başkalarına yüklemek,

birinci yansıtma türüdür. Örneğin, gol atamayan futbolcu, başarısızlığının

nedeni olarak, takım arkadaşlarının iyi pas vermemelerini

gösterir.



İkinci yansıtma türü, istenmeyen, kabul edilmeyecek türden arzu

ve tutumları, başkalarına yakıştırma eğiliminden kaynaklanır. Bekarlığında

çok çapkınlık yapmış erkekler, evlenince eşlerine güvenmezler.

Eşlerinin normal arkadaşlık ilişkilerini bile kıskanan bu kimseler,

kendi tutumlarını eşlerine yansıtıyor olabilirler.



Özdeşim: Kendisinden emin omadığı ya da kendisini pek beğenmediği

zamanlar, kişi, bir başka kimseyi taklit eder; kendi duygu,

düşünce ve davranışlarına onu model alır. Bir konuda konuşurken

ya da bir iş yaparken, bunu başaracağına güveni yoksa, kendisi için

önemli, gözünde büyüttüğü birini taklit etmeye çalışır. Bu taklit sık

sık tekrarlanırsa, kişi kendi düşünce ve duygularıyla ilişkisini kaybedebilir.



Sözgelişi, yeni evlenen bir çift, televizyondan gördükleri bir filmdeki

karı koca ilişiklerine hayrandırlar ve öyle bir ilişkiyi kendi yaşamlarıyla

özdeşleştirmişlerdir. Televizyondaki çift gayet romantiktir ve

birbirleriyie hiç kavga etmez. Yeni çift de onlar gibi olmak ister:

Kadın da, koca da birbirlerine sinirlendiği halde, --ideal evlilikte

bu olmaz-- diyerek kendi duygularını bastırır. Duygularını bastıran

kişinin gerçek benliğiyle ilişkisi koptuğundan, bir savunma söz konusudur.

Burada özdeşim türünden bir savunma ortaya çıkar.



Hayal kurma: Kişi, istekleri ve amaçları gerçekleşmediği zaman,

çoğu kez hayal kurmaya başlar. Bu hayal dünyası sayesinde gerçek

dünyasında onu sıkan düşüncelerden uzaklaşır, daha doyumlu görünen

bir hayal dünyasına girer.



Düşük gelirli Kapıcı Ahmet Efendi, sık sık kendisini zengin bir

işadamı olarak hayal eder. Türkiye'nin en zengin kişilerinden biri

olacak, büyük kentlerde işyerleri açacaktır. Bu kadar ünlü olan Ahmet

Bey, ara sıra ansızın işçi ailelerini ziyaret edecek ve onlarla birlikte

oturup onların mütevazi sofrasında yemek yiyecektir. Bir gün

bu işçi ailelerinden birinde güzel bir genç kızla tanışır...



Hayal kurmak bazen gerekli ve yararlıdır. Yaratıcı kimselerin

düş gücünün zengin olduğu söylenir: Hayal kurmanın yaratıcı zekayı

kamçıladığı da ileri sürülmüştür. Ancak kişi gerçekle hayal arasındaki

sınırı bildiği ve kurduğu hayaller gerçek dünyasıyla ilişkisini

kesmediği sürece, hayal kurmanın bir sakıncası yok, tersine yararı

vardır.



Bastırma: Hoş olmayan bir durumu göğüsleyip onunla mücadele

etme yerine, bazen böyle bir durumu görmezlikten gelme ya da yadsıma

daha kolay gelir insana. Bu yok sayma, çoğunlukla kişiye hoş

gelmeyen durum --unutularak-- yapılır.



Savaşta en yakın arkadaşını kazayla vuran ve onun ölümüne neden

olan kişi, kendi dikkatsizliği sonucu ortaya çıkan bu olayı, bir

süre sonra unutmuştur. Aynı şekilde, oğlunun aşırı politik akımlara

kapılarak bir genci öldürdüğünü öğrenen baba, oğlu hapisten çıktıktan

sonra böyle bir olayı hiç anımsayamaz.



Aslında beyindeki unutma mekanizması her insanda bir ölçüde

otomatik olarak işler. Kişinin sürekli acı duymasını önlemesi açısından

bastırmanın yararları vardır. Ancak bu yola bireyin gerçekle ilgisini

kesecek derecede ve sıklıkta başvuruluyorsa, o zaman uyum zorluğu

görülür ve sonuçta daha fazla sorunları olan bir kişilik ortaya

çıkar.



Örneğin, birbirini seven bir çift, ellerine geçen parayı nasıl

harcayacakları konusunda anlaşamıyorlar. Kadın, --para harcamak, daha

rahat yaşamak içindir;-- diye düşünürken koca, --tasarruf etmek, gelecek

için para biriktirmek gerekir;-- biçiminde düşünür. Birbirlerini

sevdiklerinden, bu çift para harcamayla ilgili düşünce ayrılıklarını

görmezliğe gelip, bu sorunu bastırabilir. Ama zamanla, göz yummuş

oldukları bu uyuşmazlık, aralarındaki ilişkiyi sarsıp zedeler. Bu çiftin

aralarındaki anlaşmazlık noktasını bir an önce saptayıp, bu konuda

ikisinin de uzlaşabilecekleri bir anlaşmaya varmaları, daha uyumlu

ve daha sağlıklı bir davranış olurdu.



Duygusal yalıtım ve soğukluk (Apati): Bir zamanlar önem verdiği

ve kendini ortaya koyduğu bir ilişkide incinmiş, kırılmış bir kimse,

bu tür ilişkilere karşı duygusal bir soğukluk geliştirebilir.



Sözgelişi, sevdiği ve duygusal olarak bağlandığı bir kimseden

çok acı çekerek incinen bir genç kız, kendini tümüyle derslerine adayıp

başka hiçbir erkeğe yüz vermemeye başlayabilir. Sevme, sevilme,

ona göre gerçekte varolmayan duygulardır artık. Hele erkekler bu

tür duygulardan hiç anlamazlar. Onun için bir erkeğe duygusal olarak

bir daha yaklaşmamak gerekir. Önemli olan okulu bitirmek, bir

meslek sahibi olmak, anne ve babanın uygun gördüğü biriyle evlenmek,

yaşamdan duygusal doyum beklememektir.



Böyle bir genelleme kuşkusuz herkesi kapsamaz. Özel olarak kırıldığı

ya da kızdığı kişiye dönük bir duygusal soğukluk geliştirebilir.

--Zaten benim için o kadar önemli bir insan değil ki! Benim ona

ihtiyacım yok,-- gibi bir tutum takınarak kendini uzak tutar.



İster genel, isterse özel olsun, duygusal soğukluk ve yalıtım bireyi

gerçek sorunla ilgilenmekten ve soruna bir çözüm getirmekten alıkoyar.

--Zaten benim için önemli değil,-- diyerek ilişkiyi kesmek, söz

konusu kişiyle arada varolan sorunları çözmeyi, bu yolda herhangi

bir girişimi ve ilerlemeyi olanaksız hale getirmek demektir. Böyle bir

tavırla, ilişkinin niteliğinin değişerek sürmesi de söz konusu olamaz;

boşanan eşlerin evlilik ilişkilerini dostluğa dönüştürememeleri gibi.



Yer değiştirme: Kızgınlık ve düşmanca duygular, bunlara yol

açan kimselere değil de, daha az çekinilen kimselere yöneltilirse, yer

değiştirme türünden bir savunucu davranış ortaya çıkar.



Örneğin, dışarıya oyuna çıkmadan önce odasını iyice derleyip

toplaması söylenen çocuk, kızgınlığını küçük kardeşine bağırarak

gösterir. Çünkü annesine bağıracak olursa dayakla ya da başka bir

şekilde cezalandırılacaktır.



Kişi, bazen neye kızgın olduğunu pek bilmeden, sinirli ve kızgın

bir hava içinde bulunabilir; böyle zamanlarda, karşısına kim çıkarsa,

ona kızmaya, onun her yaptığında kusur bulmaya hazırdır. Bu tür

durumlarda, duygularının farkına varabilen kimse, olgun bir kimsedir;

böyle bir ruh hali içinde olduğunu anlayınca, karşılaştığı kimselere,

özellikle o gün, biraz daha hoşgörülü davranmaya özen gösterir.



Karşı saldırı: Eleştirildiği zaman, insanların çoğu, eleştiri konusu

olan şeylere cevap verecek yerde, çoğu kez eleştirene hücum ederek

kendini korumaya yönelir. Beşinci Bölümde tartışılan kavramlar

içinde söylenirse, iletişimi içerik odağından, ilişki odağına kaydırır.

Kişinin davranışı ya da kişiliğiyle ilgili bir eleştiri karşısında, bunu

yapana, --Sen kendini ne sanıyorsun?!-- diye kızgın bir tonla saldırıldığı

olur. Eleştirilen noktalarla ilgili olmayan konulara saparak, karşıdakinin

eleştirilecek yönleri ortaya çıkarılmaya çalışılır. Oysa bu

davranış, karşıdakini daha da savunucu yapar; böylece o kişiyle

gerçekleştirilmeye çalışılan iletişimi, savunucu bir iletişim haline

dönüştürür.



İletişimde savunuculuk arttıkça ne konuşulduğu önemini yitirir,

kimin konuştuğu önem kazanmaya başlar. Böylece bir sorunu çözmek,

bir konuyu aydınlığa kavuşturmak amaç olmaktan çıkar, karşıdaki

kişiyi rahatsız etmek, kalbini kırabilmek temel amaç olur. Sonuç

olarak da, konuşmaya başladıkları andakine oranla birbirine daha

kızgın, daha düşmanca duygularla dolu iki insan ortaya çıkar; herhangi

bir sorun çözülmüş ya da aydınlığa kavuşturulmuş olmaz.



Aşağıda savunucu iletişime ve bunun karşıtı olan açık iletişime

iki örnek vermek istiyorum. İki iletişim üslubu arasındaki fark daha

iyi belirsin diye aynı kişiler, aynı konuda konuşturulmuştur.



Örnek 1



Kadın : --Eve geldiğin zaman hemen gazeteyi eline alıp misafir

odasına çekileceğine, --Merhaba karıcığım--, deyip biraz güleryüz gösterebilir

ve benimle konuşabilirdin!... Ben senin hizmetçin değilim.

Bunun farkındasındır, umarım!...--



Koca : --Yorgun geldiğimi farketmedin mi? Birazcık ilgi duysaydın

ne denli yorgun geldiğimi görürdün!.. Akşama kadar bankada

müşteriyi memnun etmeye çalışıyorum. Eve gelince de hanımefendiyi

mi memnun edeceğim?.. Bıktım senin bu tür konuşmalarından!.. Şımarık

bir küçük kız gibisin... Hep ilgi bekliyorsun!.. Birazcık da sorumlu

bir ev kadını gibi düşünüp davransana!..--



Kadın : --Sensin şımarık çocuk aslında!.. Neymiş efendim? Beyefendi

bankada yoruluyormuş!.. Ben sanki yorulmuyorum. Bütün gün

öğrenci denen o zibidilere laf anlatmaya kalk, sonra eve gel çocuklarla

uğraş, ev işlerini yap, beyefendinin yemeğini hazırla... Ben senden

üç kat tazla iş yapıyorum, biliyor musun sen?!..--



Koca : --Kes sesini be! Dır dır dır!.. Çeker gider lokantada yerim.

Hiç olmazsa senin dırdırını dinlemem. Bıktım be!..--



Kadın : --Haydi git öyleyse. Defol git! Seni tutan yok. Kendini

adam mı sanıyorsun sen?..--



Örnek 2



Kadın : --Eve geldiğin zaman hemen gazeteyi eline alıp misafir

odasına çekileceğine, --Merhaba karıcığım--, deyip biraz güleryüz gösterebilir

ve benimle konuşabilirdin!... Ben senin hizmetçin değilim,

Bunun farkındasındır, umarım!...--



Koca : --Merhaba karıcığım. Özür dilerim. Emin ol seninle her zaman

konuşmaktan zevk alırım. Ayrıca seni özledim de... Fakat bugün

gerçekten yorgunum. Ama sen yine de haklısın. Biraz oturup gazeteyi

okuyacaktım. Neyse önemi yok bunun. Önce beş, on dakika mutfakta

seninle sohbet edeyim. Anlat bakalım günün nasıl geçti?..--



Kadın : --Ben de senden özür dilerim. Okulda öğrenciler o kadar

saygısız ve söz dinlemez hale geldiler ki, çok canım sıkılıyor. Hıncımı

bilmeden senden çıkarıyorum, belki de... Kusura bakma... Böyle zamanlarda

sana iyi davranamıyorum. Daha yumuşak konuşabilirdim.--



Koca : --Anlıyorum, hayatım. Gerçekten yorgun ve sinirlisin. Sana

biraz yardım edeyim. Hem konuşalım, hem yemeği hazırlayalım. Sen

bana kızsan da ben aldırmam, çünkü beni sevdiğini ve değer verdiğini

biliyorum!--



SAVUNMA MEKANİZMALARI GÜNLÜĞÜ



Kişilerin davranışlarında gözlenebilen temel psikolojik savunma

mekanizmalarını, ana hatlarıyla inceledikten sonra, şimdi, kendi

davranışlarımıza dönelim ve aşağıdaki uygulama yoluyla, günlük yaşamımızda

yer alan insan ilişkilerinde, ne tür savunma davranışları gösterdiğimizi

gözlemleyelim.



1. İki, üç gün, günlük yaşamınızdaki iletişimleri gözleyerek ne

zaman savunucu olduğunuzu bulmaya çalışın. Kişinin kendinin

savunucu olduğu zamanların farkına varması zordur, ama

daha önceki okuduklarınızı gözününde tutarak bu zor işi başarabilirsiniz.

Bedeninizin belirtilerine duyarlık gösterirseniz,

işiniz daha da kolaylaşır. Kendinizi aldattığınız ve savunucu

mekanizmalardan birini kullandığınız zaman, vücudunuz büyük

bir olasılıkla buna bir tepkide bulunur. Vücudunuzun bu

tepkilerini saptayabilirseniz, nasıl ve nerede savunma yaptığınızın

daha çabuk farkına varabilirsiniz.



2. Değişik kişilerle etkileşimde bulunduğunuz zaman savunuculuğunuzda

farklılık oluyor mu?



3. Savunucu olduğunuzu düşündüğünüz her ilişkiyi tanımlamaya

çalışın. Kişinin sizinle olan ilişkisini (arkadaş, eş, müdür,

vb.) mümkün olduğu kadar ayrıntılı bir biçimde anlatın. Bu

durumda hangi savunucu mekanizmayı kullandığınızı tanımaya

ve adlandırmaya çalışın.



4. Savunucu bir iletişim olduğu anda, bunu hemen kısaca yazmaya

çalışın. Birkaç gün bekledikten sonra yazarsanız, geçen

zaman süresinde olayı algılayışınız değişmiş olabilir.



5. Tuttuğunuz bu günlüğü bir arkadaşınızla paylaşabilir ve sizin

gözlemlerinizle ilgili olarak onun ne düşündüğünü sorabilirsiniz.

Acaba arkadaşınız kendisinin savunma mekanizmalarıyla

ilgili böyle bir günlük tutmak ister mi? Böyle bir günlük tutarsa

bulduğu sonuçları birlikte tartışmayı gerçekleştirebilir misiniz?



SAVUNUCU İLETİŞİM NE ZAMAN ARTAR?



Bu konuda yapılan bir araştırmadan kısaca söz etmek yerinde olur.

Landfield (1954), bireyin güvenliği ve kendi hakkındaki beğenisi tehdit

edildiği zaman, savunucu davranışın arttığını gözlemlemiştir. Bu

tür tehdit durumları, daha çok bireyin kendisi için önemli olan ve

onun davranışlarını değerlendirebilecek mevkide bulunan kişiler

(patronu, amiri, öğretmeni vb.) çevresinde olduğu zaman, ortaya çıkar.

Landfield, insanların iki tür tanışığı olduğunu söyler: Tehdit

edici olan ve olmayan tanışıklıklar. Tehdit edici olmayan tanışık, bireyin

davranışını değiştirmek istemez, onun duygularını, düşüncelerini,

tutumlarını olduğu gibi öğrenmek amacındadır; bunun ötesine

geçip, --Şunu şöyle yapmalısın!-- demez ve bu nedenle savunuculuğa

yol açmaz. Tehdit edici tanışıklarla kurulan iletişimdeyse savunucu

özellik kendisini daha sık gösterir.



Davitz (1959) ise, çevresindeki insanları tehdit edici olarak görmenin

ya da görmemenin, büyük ölçüde iletişim kuran kişinin algılayış

biçimine bağlı olduğunu gözlemlemiştir. Korku dolu ve endişeli

kimselerin çevresindekileri çoğunlukla tehdit edici olarak gördükleri

saptanmıştır. Bu tür insanlar, içinde bulundukları kişiler arası

ilişkiler çevresini, cezalandırıcı bir çevre olarak algılarlar. Bu kişiler,

büyük bir olasılıkla, cezalandırıcı bir ortamda yetişmişlerdir; cezalandırıcı

gelişim ortamında, başkalarından korkmaya ve kendilerini

sürekli koruma gereğine koşullanmışlardır. Çünkü, çocukken aldıkları

mesajlar, genellikle olumsuz eleştiri, gülünç duruma sokulma,

reddedilme, aldatılma, hakaret, küçük düşürülme ya da önemsenmeme

gibi olumsuz içeriğe sahiptir. Böyle bir çevreden gelen çocuğun

sık sık savunucu olması doğal değil midir?



Hangi tür çevreler ne gibi tipleri yetiştiriyor, sorusuna ilişkili olarak

yaptığı çalışmada, Hacettepe Üniversitesi öğretim üyelerinden

Yıldız Kuzgun, ana-babaların otoriter, demokratik ya da ilgisiz tutumlardan

birine sahip olmasıyla, çocukların kendini gerçekleştirme

dereceleri arasındaki ilişkiyi araştırmıştır (Kuzgun, 1973).



Varoluşçu-insancıl adı altında bilinen psikoloji okuluna göre,

kendini gerçekleştirme güdüsü, insanların temel faaliyet kaynağını

oluşturur. Kuzgun, kendini gerçekleştirmenin belirtileri olarak şu

davranışlar üzerinde durmuştur:



-Zamanı iyi kullanma,



-Desteği dıştan değil, içten alma,



-Duygusal bakımdan açık olma,



-İçten geldiği gibi davranma



-Kendine saygı duyma,



-Kendini kabul etme,



-İnsanın temelde iyi bir yaratık olduğuna inanma,



-Uzlaştırıcı bir yaklaşım içinde olma,



-Saldırganlık eğilimlerini gerçekçi bir tutumla kabullenme,



-Yakın ilişki kurabilme yeteneğine sahip olma.



Araştırmadan elde edilen bulgulara göre, demokratik tutuma sahip

olan ailede yetişmiş bireyler, kendilerini daha çok gerçekleştirebiliyorlar.

Soğuk ve sert disiplinli otoriter ortamda yetişen gençlerinse,

kendilerini gerçekleştirme yönünden daha başarısız oldukları görülmüştür.

İlgisiz tutum içinde yetişenler de, kendini gerçekleştirme

yönünden geri kalmışlık gösterir, ancak otoriter ortamda yetişenler

kadar başarısız olamaz.



Kuzgun'un araştırmasında kendini gerçekleştirme belirtileri olarak

sayılan davranışlarla, açık iletişim belirtileri olarak sayılan davranışlar

arasında büyük bir paralellik göze çarpar. Bu paralelliğe dayanarak,

demokratik ortamda yetişenlerin, otoriter ortamda yetişenlere oranla,

iletişim davranışlarında daha az savunucu olduğu söylenebilir.



Lichtenber (1955), --Bir kişinin duygusal olgunluk derecesiyle

kurmuş olduğu iletişim türü arasında bir ilişki var mı?-- sorusu üzerinde

durmuş ve duygusal yönden henüz olgunlaşmamış kimselerin

reddetme, karşı çıkma ve karşısındakinin söylediğinin tersini söyleme

davranışlarını daha fazla gösterdiklerini saptamıştır. Olgun kimselerse,

--daha önceden söylenenleri gözönünde tutma--, --ne söyleyeceklerini

planlı bir biçimde önceden özet olarak karşıdakilere belirtme--

gibi davranışları daha sık gösterirler. Duygusal yönden olgun

olan kimselerde gözlenen bu tür davranışların, iletişimde bulunan

kişilerin aralarındaki fikir ayrılıklarını daha açık bir biçimde görmelerine

yardım ettiği saptanmıştır.



SAVUNUCULUK İLETİŞİMİ MAHVEDER



İlişki içinde bulunan iki kişiden biri savunucu olmaya başlayınca,

iletişim hızlı bir biçimde bozulmaya başlar. Öyle anlar olur ki, bütün

bir yaşam boyu önemle koruduğumuz bazı ilişkiler, savunucu bir

iletişimin sonunda, bir anda mahvolup gidebilir. --Hangi tür iletişim

savunucudur, savunucu iletişim nasıl ortaya çıkar?-- konularında bilinçlenmiş

kişi, insan ilişkilerinde bu tür kayıplara uğramama yönünden

daha şanslıdır. Bu nedenle savunucu iletişimle onun karşıtı

olan açık iletişim üzerinde biraz daha durmakta yarar vardır.



SAVUNUCU YA DA AÇIK İLETİŞİMİ NASIL TANIRIZ?



İletişim sürecinde savunucu tutumun nasıl belireceğini Gibb (1961)

sık sık kaynak olarak kullanılan bir makalesinde ele almıştır.



Gibb, şu temel varsayımdan hareket eder: İletişim bir dil işlemi

değil, bir insan sürecidir. İletişimde ilerleme sağlayabilmek için, insanlar

arasındaki ilişkilerde bir gelişim, bir ilerleme gerçekleştirmek

gerekir. Kişiler arasındaki ilişkiler bozuk bir temele oturmuşsa, iletişimde

kullanılan dil ne kadar kaliteli olursa olsun, iletişimde bir ilerleme

görülmez.



İletişimde en başta gelen bozuk temellerden biri, savunuculuktur.

Savunuculuk, bireyin benlik bilincini koruma gereksinmesinden kaynaklanır.

Savunucu durumda olan kişi, zihin gücünü söz konusu

edilen konudan çok, kendisini savunmaya harcar. Konudan söz etmek

yerine, karşısındakine nasıl göründüğünü düşünür. Karşıdakini

nasıl alt edeceğine, tartışmayı nasıl kazanacağına, nasıl baskın çıkacağına,

karşısındaki sözlü saldırıda bulunursa nasıl karşı koyacağına

zihnini yorar.



Bir kimse savunucu bir biçimde konuşursa, dinleyicide de kendiliğinden

savunucu bir tutum uyanır. İletişimdeki savunuculuk kendini

sadece sözlü iletişimde değil, beden hareketlerinde, yüz ifadelerinde

ve sesin tonunda da gösterir. Bu ipuçları, söylenen sözlerle beraber,

dinleyiciyi daha da savunucu hale getirir ve savunuculuğu gittikçe

artan kişi karşısındakinin niyeti, değerleri ve duygularını algılayamaz

hale gelir.



Yapılan araştırmalar, savunma özelliği arttıkça, iletişimdeki verimin

düştüğünü, savunma azaldıkça, mesajın anlamına ve yapısına

daha da dikkat edilebildiğini göstermiştir. Savunuculuk azaldıkça

Kaynak (konuşan) ve Hedef (dinleyen) Birimlerin iletişimi bozacak

türden yanlış algılamalardan uzaklaştıkları görülmüştür. Savunuculuğun

az olduğu açık iletişim ortamında, iletişimde bulunanlar mesajın

yapısı ve içeriğine daha çok dikkat ederler.



SAVUNUCU VE AÇIK İLETİŞİMİN



TEMELİNDE YATAN TUTUMLAR



Savunucu ve açık iletişimin temelinde aşağıdaki tutumlar yatar:



Savunucu iletişim:



Yargılayıcı tutum



Denetlemeye yönelik tutum



Belli bir strateji izleyen planlı tutum



Aldırmaz, umursamaz tutum



Üstünlük belirten tutum



Kesin tutum



Açık iletişim:



Tanıtıcı tutum



Soruna yönelik tutum



Plansız, kendiliğinden oluşan tutum



Anlayış, duygusal yakınlık gösteren tutum



Eşitlik belirten tutum



Denemeci tutum



İletişim sürecinin tümü içinde bu tutumlar çeşitli derecelerde

kendini gösterir. Bir kimsenin iletişimi, tek bir tutumu yansıtmaz;

farklı tutumlar birbiri içine kaynaşmış olarak ortaya çıkarlar.



Örneğin, bir yerde yargılayıcı bir tutum gösteren biri, bunun ardından

anlayış ve yakınlık tutumlarını da belirtebilir. Böyle durumlarda

dinleyici ne yapacağını bilemez; karşısındakine kızsın mı, yoksa

onu sevsin mi bir türlü karar vermez. Günlük yaşamda gözlemlenen

iletişimlerde, savunucu ve açık iletişim tutumları birbirleriyle

değişik türlerde ve çeşitli derecelerde birleşim gösterebilirler. Anlatımı

kolaylaştırmak amacıyla, birbirine karşıt olan iki tutumu diğerlerinden

ayrı olarak ele alıp inceleyeceğiz.



Yargılayıcı tutum: Yargılayıcı tutum savunuculuğu arttırır. Eğer

dinleyici, konuşanın ses tonundan, davranışından yargılandığı,

değerlendirildiği izlenimi alıyorsa, savunucu bir tutum içine girer. Konuşan

kişinin mevkii, yaşı, dinleyenle geçmiş ilişkilerinin türü, savunucu

tutumun ne zaman ve ne ölçüde ortaya çıkacağını etkiler.



Çocukları yetiştirirken anne ve babalar sürekli olarak, çocuğun

davranışlarını --iyi--, --kötü--, --ayıp-- biçiminde değerlendirdiğinden

küçük yaşta yargılama tutumu bireyin içine yerleşir ve çoğu kere birey,

gelen mesajları bu eğilim içinde değerlendirir.



İki örnekle açıklamamızı daha somutlaştıralım:



Deprem bölgesinde bulunan bir evde, orta şiddette bir zelzele sonucu

ev sallanmaya başlayınca, çocuğunu merak eden anne, --Can

neredesin!-- diye seslenince, çocuk içerden korkak bir sesle, --Ben

yapmadım anneciğim!-- diye cevap verir.



Çocuk eski beklentileri çerçevesinde bu sorunun altında bir suçlama,

bir yargılama algılamıştır.



Beni ziyarete gelmiş bir öğrencim, sigara içmekteydi; konuşmaya

başladık. Bir süre sonra yakınımda duran sigara tablasını onun yanına

koydum. Öğrencim biraz mahçup bir sesle, --Külü yere atmıyordum,

çöp sepetine atıyordum, hocam!-- dedi.



Yukarıdaki örneklerden de anlaşılacağı gibi, sürekli yargılanarak

büyütülmüş olan birey, otorite karşısında anında savunma davranışına

başvurur.



Tanıtıcı tutum: Tanıtıcı tutum içinde olan kimse, karşısındakinin

kuşku ve korkularını uyandırmadan iletişimde bulunur. Bu tutumun

öteki kişi ya da kişileri tehdit edici, yargılayıcı bir özelliği yoktur;

olduğu gibi kabul edilir; örtük veya dolaylı da olsa --iyi ya da kötü--

biçiminde bir değerlendirme getirmez.



Tanıtıcı tutumla dile getirilen masajlar ne kadar belirgin olursa, o

denli az yanlış algılama olur. Örneğin, ben sigara tablasını öğrencinin





yakınına koyarken, --Sana daha yakın olur;-- deseydim, onun savunucu

tutumu belki de harekete geçmeyecekti. Kişiler birbirinden

çekiniyor ve kendileri hakkında herhangi bir değerlendirmenin söz

konusu olabileceği kuşkusu içinde bulunuyorlarsa (ki bu kuşku bilinçüstü

ya da bilinçaltı olabilir), tanıtımcı mesajın daha açık seçik

olarak verilmesi gerekir. Karşılıklı güven bir kez kurulduktan sonra,

bireyler mesajlarını oluştururken pek özen göstermeseler de, yanlış

anlaşılma ve yorumlanma ender olarak ortaya çıkar.



Denetlemeye yönelik tutum: Denetlemeye yönelik tutum, konuşanın

dinleyiciyi denetleme, belirli bir yöne çekme ya da fikrini değiştirme

gibi amaçlar taşımasını içerdiğinden, bunu sezen dinleyicinin

savunuculuğu artar. Bu tutumun temelinde yatan varsayım, dinleyenin

konuşandan daha yetersiz, daha aciz olduğudur. Konuşan

kimse, denetleme tutumuyla örtük ya da açık bir biçimde, dinleyeni

--bilgisiz--, --kendi başına karar vermekten aciz--, --henüz olgunlaşmamış--,

--akılsız--, --yanlış yolda olan biri-- olarak gördüğünü ifade eder.

İletişimde örtük bir biçimde yer alan bu mesaj, dinleyicide savunucu

tutumun doğmasına yol açar.



Denetleme tutumu, kendini çeşitli biçimlerde gösterebilir: Dinleyicinin

belirli bir konudaki tutumunu değiştirmeyi isteyebilir ya da

davranışını belirli bir biçimde yönlendirmeyi düşünebilirsiniz. Bireyin

belirli bir faaliyetini sınırlandırmak için de iletişimde bulunabilirsiniz.

Dinleyicinin savunuculuk davranışının derecesi, sizin denetlemeye

çalıştığınız konuyla kendini ne kadar özdeşleştirdiğine, başka

bir ifadeyle, bu konunun dinleyicinin benlik kavramıyla ne ölçüde

ilişkili olduğuna bağlıdır. Bireyin bağlı bulunduğu, duygusal ve

düşünsel açıdan kendinin bir parçası olarak gördüğü konularda, savunuculuğu

yüksek olur; benliğiyle pek ilgisi olmayan konularda

ise, denetlemeye aynı ölçüde tepkide bulunmaz.



Soruna yönelik tutum: Soruna yönelik tutum içinde olan kişiler,

kendilerini belirli bir işi yapmakla sorumlu görerek konuşmayı sürdürürler.

Bu tutum içinde karşıdaki kişiden katkı beklenir, çünkü sorunun

tartışılarak çözüleceği, her iki tarafça kabul edilmiştir. --Önceden

doğruluğuna karar verilmiş-- belirli bir çözüm yolunu zorunlu

kabullenme değil, sorunu beraberce tanıma ve çözüm yollarını arama

bu tutumun gereğidir.



Aşağıdaki örnekte, bir baba, lise son sınıftaki oğluyla denetleyici

bir biçimde konuşmaktadır.



Baba : --Oğlum, biliyorsun ben bir memurum: Sizleri okutmak

için annen ve ben birçok fedakarlıkta bulunduk. Allaha şükür, sizler

de çalıştınız ve hiç takıntısız bu aşamaya ulaştınız. Şimdi bir meslek

seçme sırası geldi. Ben senin doktor olmanı istiyorum. Bugün doktorlukta

çok para var. Uzman bir doktor, hergün iyi para kazanır. Ben

çok sıkıntı çektim, doktor olursan sen sıkıntı çekmezsin. Maşallah zekisin,

hangi fakülteyi istesen girebilirsin.--



Oğlu : --Baba ben doktorluğu sevmiyorum, çünkü bütün gün

hasta insanlarla uğraşmak istemiyorum. Ne kadar kazançlı meslek

olursa olsun, sürekli hastalıkla uğraştığım zaman hayatımdan memnun

kalamam. Benim ilgi alanım daha çok iş hayatında... Onun için

ben işletme fakültesine gitmek istiyorum. Orada okurken bir yandan

da yabancı dilimi güçlendireceğim. Bu fakülteyi bitirdikten sonra, iki

yıl içinde yurt dışına gidip; işletmede uzmanlık derecesini alacağım.--



Baba : --Senin yurt dışında falan işin yok. Oraya gidip belki de

dönmezsin. Haluk Bey'in oğlu Vural gitmişti, ne oldu?.. Orada bir yabancı

kızla evlendi... Şimdi hem annesi hem de babası, --Keşke okutmasaydık da,

burada bizimle kalaydı oğlumuz-- diyorlar!--



Oğlu : --Ama baba, Vural'ı örnek göstererek bana engel olmanız

aklıma yatmıyor. Ayrıca, Türkiye'de iş hayatının gelişmesini istiyorum.

Türkiye iyi iş adamı çıkaramadığı için, yabancılar iş alanlarını

kapıyor. Ayrıca iş hayatından zevk alıyorum. Geçen yaz Abidin Amca'nın

yanında çalışırken bunu ne kadar sevdiğimi anladım.--



Baba : --Abidin Bey'in babası zenginmiş, sermaye vermiş oğluna.

Benim sana verecek bir şeyim yok. Ben sana ancak öğüt verebilirim,

yol gösterebilirim. Sen gel benim sözümü dinle. Sonraki pişmanlık

fayda etmez. Sen tıp fakültesine gir ve doktor ol, yavrum. Babanın sözünü

dinle. Biliyorsun, ben her zaman senin iyiliğini isterim.--



Oğlu : --Babacığım, ben senden para istemiyorum ki!.. Ben iyi bir

iş yöneticisi olduktan sonra zamanla kendi işimi kurarım. Kusura

bakmayın ama, ben tıp fakültesine gitmeyeceğim. Bu meslekte yaşayacak

olan benim, siz değilsiniz... Bana öyle geliyor ki, --Oğlum doktor--

demek için, beni istemediğim bir mesleğe itmeye çalışıyorsunuz.--



Baba : --Sana tatlı söz yaramıyor galiba!.. Kalın kafalı!.. Eşşek herif!..

Yazıklar olsun sana verdiğim emeklere. Ben senin iyiliğini düşünüyorum.

Sen kalkmış burada bir de bana karşı geliyorsun. Git, defol

karşımdan. Ne halt edersen et. Bir daha bana gelip hiçbir konuda akıl

danışma... Anlaşıldı mı? Git, gözüm görmesin seni!--



Delikanlı dışarıya çıkarken, kapıyı sert bir şekilde kapatır.



Aynı kişiler soruna yönelik bir tutum içinde konuştuklarında ortaya

farklı bir iletişim çıkar:



Baba : --Oğlum, biliyorsun ben bir memurum. Sizleri okutmak

için annen ve ben birçok fedakarlıklarda bulunduk. Allaha şükür, sizler de

çalıştınız ve hiçbir takıntısız bu aşamaya geldiniz. Seçeceğin

meslekle ilgili olarak bugün seninle konuşmak istiyorum. Ne düşünüyorsun

oğlum, hangi meslekleri aklından geçiriyorsun? Benimle bu

konuda konuşmak ister ve hangi fakülteye gideceğine dair düşündüklerini

paylaşırsan memnun olurum--



Oğlu : --Babacığım ben de aynı şeyi düşünüyordum. Benim sizin

düşüncelerinize ne kadar önem verdiğimi bilirsiniz. İşletme fakültesine

gitmek istiyorum. Geçen yıl Abidin Amca'nın yanında çalışırken iş

hayatını sevdiğimi farkettim. İşletme fakültesini bitirdikten sonra da

iki yıl kadar dışarıya gidip aynı konuda uzmanlık derecesi almak istiyorum--



Baba : --Oğlum, Abidin Bey'in babası zengindi. İşadamı olmak

herhalde hoşuna gitti. Ama sen kendi işinde mi çalışacaksın? Yoksa

zengin bir işadamının yanında yönetici olarak mı çalışacaksın?.. Bu

ikisi arasında bir fark görüyor musun?..--



Oğlu : --Görmez olur muyum baba!... Haklısın! Ben işadamı olmak

istiyorum. Başka birinin yanında maaşlı olarak çalışmak istemiyorum--



Baba : --Bu noktada bir şey söylemek istiyorum, oğlum. Biliyorsun,

ben varlıklı bir kimse değilim. Hem annen, hem ben varlıklı ailelerden

gelmedik. En büyük zenginliğimiz sizlersiniz, sizlerle iftihar

ediyoruz. Servetim olsa sana büyük güvenim olduğu için hiç tereddütsüz

veririm. Fakat yok. İşadamı olmak istiyorsan, işini kurman

için gereken sermayeyi nereden bulacağın konusunu da rastlantıya

bırakmaman gerekir. Yoksa ilerde bunalım geçirirsin. Şimdi sana sorum şu:

İşini başlatabilmen için gereken sermayeyi nereden bulmayı

düşünüyorsun?--



Oğlu : --Bu konuyu tüm ayrıntılarıyla düşünmedim. İçimde bir

güven var, sanki bir insan bir şeyi yapmayı gerçekten isterse mutlaka

varmak istediği herefe ulaşır...--



Baba : --Evet oğlum, azmin elinden kurtulan pek bir şey yoktur.

Fakat sermaye edinmek uzun süre alabilir. Para herkesin önem verdiği

bir konudur. Bu konuda hayallerle gerçekleri karıştırmak acı sonuçlar

doğurabilir. Onun için sermaye bulup iş başlatma konusunda

senin mümkün olduğu kadar gerçekçi davranmanı istiyorum--



Oğlu : --Evet, anlıyorum baba... Bu konuda düşünmem gerekiyor.

Belki de karar vermeden önce gidip bir de Abidin Amca'nın fikrini

alayım. Belki senin, benim aklıma gelmeyen bir yönü gösterebillr.--



Baba : --Güzel! Fikir almaya açık olman hoşuma gitti. Sırf kendi

kafan içine kapalı kalma. Dinle, düşün, dene, sonunda yine sen karar

ver. Fakat önce fikir al, ondan sonra kendin karar ver. Şimdi benim

sana bir önerim var, madem ki fikir almaya bu kadar açıksın, bunu

sana rahatlıkla söyleyebilirim. Doktor olmayı hiç düşündün mü? Yararlı

ve iyi kazancı olan bir meslek!..--



Oğlu : --Hasta kimselerle sürekli ilişki içinde olmak, sanki beni öldürürmüş

gibi bir duygu var içimde. Ama yine de bir meslek olarak

üzerinde düşünmem gerekir.--



Baba : --Bu konuda düşünmek istemene memnun oldum. Fakat

şunu bilmeni isterim; sen hangi mesleği seçersen seç, senin verdiğin

karara saygı duyacağım ve şimdiye kadar olduğu gibi sana hep yardımcı

olmaya çalışacağım--



Oğlu : --Sağ ol baba. Başkalarının babası çocuklarının her dediklerini

yapmalarını beklerken, sen bana hep karar verme özgürlüğü tanıdın.--



Belli bir stratejiyi izleyen planlı tutum: Belli bir stratejiyi izleyen

planı tutum, konuşanın amaçları konusunda dinleyiciyi kuşkuya

düşürebileceğinden, savunucu tutum yaratır. --Bakalım bunun altından

ne çıkacak?-- gibi bir düşünce, dinleyicinin kendini savunmaya

hazırlamasına yol açabilir. Sözgelişi, sizi telefonla arayan bir

tanıdığınızın şöyle dediğini düşünün: --Sizi ne kadar sevdiğimi bilirsiniz.

Hep aklımdasınız, bir türlü ziyaretinize gelmek mümkün olamadı...

Nasılsınız abi? Afiyettesiniz inşallah... Yengem de iyi mi? Çocuklar

nasıl? Güzel, güzel... Allah iyilik versin. Bir hatırınızı sorayım dedim.

Ha, abi, bir sorayım unutmadan, bana bir milyon lira borç verebilir misiniz?--



Plansız, kendiliğinden oluşan tutum: Plansız, kendiliğinden oluşan

tutum, insana daha --doğal-- geldiğinden --sinsilik-- kuşkusu

uyandırmadığından, savunuculuğa yol açmaz. Telefondaki aynı kişinin

size, --Nasılsın abi? Sizi uzun süredir arayamadım, kusura bakmayın.

Bir milyon liraya ihtiyacım oldu da, siz aklıma geldiniz...

Acaba verebilir misiniz?-- dediğini düşünün.



Bu kişilerden hangisine karşı daha savunucu olursunuz?



Aldırmaz, umursamaz tutum: İki kişi konuşurken, biri umursamaz

bir tavır içinde, söylenen söze aldırmama davranışı gösteriyorsa,

karşısındaki kişide de doğal olarak savunucu bir tepki oluşabilir.





Üçüncü Bölüm, iletişimin ilişkiler düzeyini tartışırken, ilişki içinde

bulunan kişilerin, sürekli birbirlerini tanımladıklarını, bu tanımlanan

kişinin o ilişki içindeki benliğini kabul, red veya umursamama

seçeneklerinden birini ortaya çıkardığını söylemiştik. Hatırlarsınız, en

olumsuz etki, umursamama tavrından kaynaklanır. Burada, aynı konuya,

tutumlar açısından değiniyoruz; görüldüğü gibi umursamaz

tutum, karşıdakini savunucu bir tavır içine iter.



Anlayış, yakınlık belirten tutum: Umursamaz tutumun karşıtı

--duygudaşlık--tır. İletişimde, kişinin karşısındakinin duygu ve düşüncelerine

ilgi ve anlayış göstermesi, bunları önemsemesi, başka bir

deyişle, karşısındakinin duygularını, düşüncelerini ve içinde bulunduğu

durumu sanki kendi sorunları gibi görmesi --duygudaşlık-- olarak

adlandırılır. İletişimde bu tür bir tutum ağır bastıkça, savunuculuk

azalır, açık iletişim kendini gösterir.



Ancak, duygudaşlıktan başkalarının işine burnunu sokma anlaşılmamalıdır.

Özel yaşamınıza burnunu sokmaktan öte sizinle ilgilenmeyen

bir kimse, sorununuzu öğrendikten sonra, ya sürekli öğüt vererek

sizi belirli biçimde davranmaya zorlar ya da dedikodu yaparak

sorununuzu başkalarına duyurur. Bunun dışında sizle paylaşmak istediği

başka bir şey yoktur. Bu tür kimseler çoğu kez karşılarındaki

kişiyi denetlemeye kalkarlar; anlayıştan ve gerçekten yakın olma

duygusundan yoksundurlar. Duygudaşlıkta kişinin durumunu anlama

ve bu anlayışa ulaştıktan sonra onu kabul etme, yalnız bırakmama

eğilimi vardır.



Üstünlük belirten tutum: Konuştuğu kimseden daha üstün olduğunu

ima eden kimse, sorunun çözümüne ortaklaşa eğilmeyi sağlayamaz.

Gönderdiği mesajların üstünlük ifade eden yanları öyle bir

duygusal ağırlık kazanır ki, mesajın içeriği algılanmamaya başlar.

Başka bir deyişle dinleyici, konuşanın söylediklerini dinleme yerine,

bütün enerjisini kendini savunmaya yöneltir:



Konuşan, iletişim süreci içinde mevki, kudret, zenginlik, zihni yetenekler

ve görünüş gibi türlü açılardan kendisini dinleyenden daha

üstün olduğunu hissettirirse, dinleyende savunuculuk davranışını

uyandırır. Savunuculuğu artan dinleyici, zihinsel enerjisini konuşanın ne

söylediğinden çok, --Şuna o kadar üstün bir kişi olmadığını

nasıl göstereyim?--, --Ondan aşağı olmadığımı nasıl göstereyim?--

--Ne yapayım da şuna güzel bir ders vereyim?-- konusuna yöneltir.



Kendisini üstün göstermeye çalışan kişi, --sorunu birlikte çözmeye

girişmeyen, herhangi bir cevap beklemeyen, yardıma gerek duymayan,

karşısındakini küçük düşürmek amacıyla konuşan bir kişi--

olarak algılanır.



Eşitlik belirten tutum: Dinleyici, konuşanın kendini üstün görmediğini

anlarsa, işbirliğine açık bir tutum içine daha kolaylıkla girebilir.

Eşit kişiler olarak iletişimde bulunan kimseler arasında karşılıklı

güven ve saygı söz konusudur. Gerçek yaşamda mevki, zihinsel

yetenek farkları olsa bile, --eşit iletişim tutumu-- insan insana düzeyde

bu farkları önemsiz yapar.



Kesin tutum: Hangi konuda konuşulursa konuşulsun, kimi insanlar

kesin bir ifade kullanmayı yeğlerler. Sanki kendileri o konuda

bilinebilecek her şeyi öğrenmiş ve bildikleri arasında bir karşılaştırma

yaparak kendileriyle karşılarındakiler için neyin iyi olduğunu

bulmuşlardır. Bu kimseler genellikle bir sorunu çözmek değil, her ne

pahasına olursa olsun tartışmayı kazanmak amacındadırlar. Mutlaka

haklı olmak gereksinimini duyarlar. Onlarca her şeyin kesin sonuçlara

bağlı olma ihtiyacı vardır.



Kesin tutumlu kimse, dinleyende --kendi düşündüğünün dışında

bir gerçek kabul etmeyen, başkalarının düşüncelerini kendisininkine

benzetmek için baskı yapan kişi-- izlenimi uyandırabilir. Bu izlenim

de dinleyicide savunuculuğu körükler. Kesin tutumlu kimselerde

hoşgörü düzeyi düşük olduğundan, bu kişilerin iletişiminde savunuculuk

birdenbire şiddet kazanabilir.



Denemeci tutum: Kesin tutumun karşıtı tavır --denemecilik--tir. Denemeci

kişiler kendi inanç, bilgi ve tutumlarına eleştirici bir gözle bakıp,

bunlarla deneyler yapabilirler. Bu kişiler, karşısındakinin söylediklerini,

kendi düşünce ve tutumları kadar değerli bulma eğilimi

içindedirler ve sürekli olarak öğrenmek ve --gerçeği bulmak-- için çaba

gösterirler.



Kişinin bilinçaltı ya da bilinçüstü düzeyinde yer alan bazı temel

varsayımlar, kesin ya da denemeci tutumu ortaya çıkarırlar. Kişi çoğu

kere bu inançlarının, varsayımlarının bilincinde değildir. Ne var

ki, davranışlarını gözlediğinizde onun bu varsayımları temel aldığını

görürsünüz. Aşağıda, bu temel varsayımları ana hatlarıyla tanıttık.



İletişimde belirginlik, kesinlik gösteren kişinin

temel varsayımları:



1. Bir konuyla ilgili olarak her şeyi bilmek ve bunları normal bir

iletişim sürecinde açık seçik ifade edebilmek mümkündür.



2. Bir konuya ilişkili değişik görüş açıları vardır. Ancak bunlardan

bir tanesi doğrudur. Yani bir tek doğru bakış açısı vardır.



3. Benim bakış açım en doğru bakış tarzıdır; benim bilgim en

doğru bilgidir.



İletişimde denemeci bir yaklaşım gösteren kişinin

temel varsayımları:



1. Bir konuyla ilgili olarak her şeyi bilebilmek zordur. Her şeyi

bilsek bile bunları normal günlük iletişim içinde açık seçik ifade etmek

olanağı pek yoktur.



2. Bir konuyla ilgili birçok doğru bilgi; doğru bakış açısı olabilir.

Yani herkesin kendine göre --gerçek--leri vardır.



3. Benim bakış tarzım doğru olmayabilir. Benim bilgimden daha

doğru olanı bulunabilir.



Basit konularda bile, bu iki tutum arasındaki farkı görmek mümkündür.

Okullarda kullanılan tebeşirin ne olduğu ve neye yaradığı

konuşulurken bile, bu iki tutum arasındaki fark kendini gösterir.



Örneğin, kesin tutum içinde bulunan kişi tebeşirin yazı yazmaya

yaradığını, kireçten yapıldığını söyleyip bunun ötesinde başka bir

şeyle ilgilenmeyebilir. Denemeci tutum içindeki kimseyse, tebeşire

yaklaşım biçimlerinin her birine kendini açık tutar.



--Tebeşir beyaz bir nesnedir. Küçük, hafif, silindir biçimindedir.

Yenmez, ucuzdur, yazı yazmaya yarar... Tadı yoktur. Serttir. Düzgün

bir yüzeyi vardır. Suya koyunca erir. Uzunluğu 10 santim kadardır.

Ülkemizde, ufak da olsa, belirli bir sanayi oluşturur.--



Tebeşirle ilgili söylenecekler burada da bitmez: --Kalsiyum karbonattan

oluşmuş bir mineraldir. Kara tahtada arasıra gıcırtılı ses çıkarır.

Kolayca ufalanabilir. Okulların temel gereksinimlerinden birini

oluşturur. Çocukların oyunlarında da kullanılır. Yerli malıdır. Parçalandığı

zaman toz haline dönüşür. Taşımacılığı talaş içinde ya da koruyucu

kutular içinde yapılır. İnorganik bir maddedir, vb...--



Bu örnekte gösterilmeye çalışılan, basit bir maddeye bile kimyasal,

fiziksel, ekonomik gibi birbirinden farklı birçok bakış açısının

bulunabileceğidir. Bu görüşlerin, bu bakış açılarının her biri, kendi

içinde doğrudur ve geçerlidir.



Tebeşirle ilgili açıklanabilecek her şeyi söylemiş olduk mu acaba?

Eminim, hayır!.. Tebeşirle ilgili, yukarıdaki listeye benzeyen, belki

de ondan üç kez daha uzun, özellikler bulmak olanağına sahibiz.



Üstelik, konuşulan konular her zaman bu tür basit konular olmaz,

çoğu kez karmaşık, psikolojik ya da toplumsal olguların tartışılmasını

da kapsar. Tartışılan konunun --Türkiye'nin kalkınması-- gibi

çok boyutlu bir sorun olduğu düşünülürse, kesin tutumların yaratabileceği

savunuculuk tahmin edilebilir.



ENGELİ AŞMAYI BİLELİM



Kişiler arası doyurucu ilişkilerin ortaya çıkmasını engelleyen en

önemli etken savunuculuktur. Karşınızda nasıl konuşulduğu ve nasıl

davranıldığı zaman savunucu olduğunuz konusunda bilinçlenme

kazanabilirseniz, bu tür davranışların karşınızdakini de savunucu

yapacağını kolayca anlamış olursunuz.



Kuşkusuz her zaman açık iletişim yapılamaz. Doğal olarak bir

kimse sürekli riske giremez, yoksa yaralanıp acı duyabilir ya da zaman

yitirebilir. Ama bir insan sürekli olarak bir kafes içinde de yaşayamaz;

yaşarsa bile gelişemez, büyük bir yalnızlığa düşer ve --varolmayan--

bir birey olarak, --otuzunda ölür, altmışında gömülür--.



Açık iletişim, her zaman, önce karşıdakinden beklenirse, başkalarına

bağımlı davranış vardır. Açık iletişimde bulunma, karşıdaki insanların

açık iletişimde bulunmasına bağlı olmamalıdır. Önce, bilinçli

olarak riske girme öğrenilmelidir. Çünkü yaşamdaki tüm kazançlar,

az çok riskli davranışlara dayanır. Bilinçlenme, gelişme, kendini

gerçekleştirme yönünde atılan adımlar, açık iletişim kurma riskini

kabullenmeye bağlıdır. Açık olur ve karşınızdakine güvenip, değer

verirseniz, karşınızdaki de size açık olur, güven duyar ve değer verir.



SÖZÜN KISASI



Günlük yaşamı dolduran birçok ilişki vardır; kimiyle ticari ilişkiler

kurulur, kimiyle yüzeysel konularda --laflanır--, bazı kimselerle de

dertler, sevinç, kaygı ve, özlemler paylaşılır. İç dünyamızı açabileceğimiz

--dost-- kimseler azdır. Görüşülen, konuşulan birçok insana olduğu

gibi değil, onların bizi görmek istediği biçimde görünmek isteriz.

Başka bir deyişle sosyal maskeler takarız, çünkü onlar tarafından

kabul edilmek, beğenilmek isteriz. Kendi benliğini değerli gören,

kendine güveni yüksek olan kimselerin, başkaları tarafından beğenilmeye

gereksinimi daha az, kendi benliğini değersiz gören, kendine

güveni olmayan kişilerin ise, daha çoktur. Bizi değerlendirme durumunda

olan öğretmen; patron, müfettiş gibi kimselerle konuşurken,

onların beğenisini kazanmaya daha bir özen gösterir, meskelerimizi

daha sık kullanırız.



Kişi, yalnız başkalarınca mı beğenilmek ister? Hayır, kişi kendi

tarafından da beğenilmek, onaylanmak ister. Bu nedenle de hoş olmayan,

can sıkıcı, akılsızca bazı davranışlarını, kendine ve başkalarına

--akla yatkın-- gösterebilmek için giderim, tepki oluşturma, yansıtma

ve özdeşim gibi birçok psikolojik savunma mekanizmaları kullanır.

Bu tür psikolojik savunma mekanizmaları sayesinde öyle bir algılama

çerçevesi oluşturur ki, bu çerçeve içinde davranışları aptalca olmaktan

çıkar, akla yatkın, anlamlı davranışlar görünümüne bürünür.



İletişim kurulan kişinin konuşma biçimi de savunuculuk davranışını

etkiler. Yargılayıcı, denetleyici, üstünlük belirten bir tutum içinde,

kesin bir tavırla konuşan kişilere karşı daha savunucu olunur. Bu

kişilere iç dünya kapatılır, onlardan uzak durulur. Öte yandan karşıdaki,

eşit gören bir tutum içinde, soruna yönelik, denemeci yaklaşımla,

anlayış göstererek konuşursa; bu kişiye daha rahat açılır, daha

az savunucu oluruz. Bu tür ilişki kurabilen kişileri kendimize --dost--

ediniriz.



ALIŞTIRMA



İki Benliğimi Tanımliyorum



1. Bir kağıt ve kalem alın.



2. Kağıda ikiye ayıracak şekilde yukarıdan aşağı dikey bir çizgi

çizin. Bu bölümlerden solda kalanın üstüne İÇ BENLİĞİM, diğerine

SOSYAL BENLİĞİM başlıklarını yazın.



3. Sizi iç benliğinizle en iyi tanıyan yine kendinizsiniz. İç benliğinizi

en iyi temsil edecek sekiz sıfat yazınız. Bu sıfatların sizce

önemli olması gerekir; doğrusu yanlışı yoktur. Örneğin utangaç,

korkak, pasif, delidolu, verdiği sözü mutlaka tutan ve buna

benzer nitelendirmeler seçebilirsiniz. İç benliğinizi yansıtacak

sıfatları verdikten sonra bu kez sosyal benliğinizi yansıtacak

sizce önemli sekiz sıfat yazın.



4. Sizi yakından tanıyan bir dostunuzdan sizin için aynısını yapmasını

isteyin: Bir başka deyişle, dostunuz sizin iç benliğinizi,

sosyal benliğinizi nasıl görüyor, her biri için sekiz sıfat yazarak

belirtsin.



5. Sizin yazdıklarınızla, yakın arkadaşınızın yazdıkları arasında

bir benzerlik var mı? Farkları ve benzerlikleri aranızda tartışın.

Bu tartışmanın sonunda, --Kendim hakkımda yeni bir şeyler

öğrendim mi?-- sorusuna cevap vermeye çalışın.



:::::::::::::::::



7



İşitmek ve Dinlemek



Türlü nedenlerle iletişimde meydana gelen kopukluklar, insan ilişkilerini

olumsuz yönde etkiler. İletişimde kopukluklara yol açan nedenlerin

bazısı, farkında olarak, bazısı da farkında olmadan yapılan

davranışların sonucudur.



Sık sık gözlemlemişimdir: Benim için önemli bir konuyu anlatırken

karşımdaki, yüzünde boş bir ifadeyle bana bakar; beni işitir ama

dinlemez. Bu boş ifadeyi görünce, içimden, karşımdakini sarsmak,

onun ilgisini çekmek gelir. Ne var ki, aynı şeyi ben yapmıyorum!

diyebilir miyim acaba?



Bir süre önce işlerimin üst üste ters gittiği bir zamanda kafam

borçlarımı nasıl ödeyeceğimle meşgulken, kedisini kaybetmiş olan

komşumla karşılaştım. Onu bir daha bulamayacağını sanıyordu. Ayrılırken

benden bir şey istemişti, ama neydi o, bir türlü anımsayamadım.

Ertesi gün yanına gittiğimde sevinçliydi. Kediyi bizim çocuklar

bulmuşlar ve eve getirmişler... Çocuklara benim söylediğimi, kedisini

arattığımı sanıyordu... Bense benden böyle bir şey istediğini unutup

gitmiştim. Besbelli ben ve komşum o gün karşılaştığımızda, sorunları

iyice yoğunlaşmış olan kendi iç alemimizden bazı sesler yansıtmış,

ne var ki, kendi dünyalarımızın içinden çıkıp birbirimizle iletişim

kuramamıştık.



Konuşma konusunda beceri geliştirınek için bazı okullar ve programlar

kurslar verirler; ancak bunun bir parçası olan dinleme konusunda

daha becerili olabilme alanında hiçbir yerde kurs verilmez.

Başarılı bir iletişim açısından gerekli olan --anlayabilmek için dinleme--,

kişinin rastlantılara bağlı olarak kendi kendisini eğitmesine bırakılır.

Bazı kişiler doğuştan iyi dinleyici doğabilir; ne var ki, bu kişilerin

sayısı azdır. İyi bir dinleyici olabilmek için, çoğu insanın bilinçli

bir çaba harcaması ve yeni beceriler geliştirmesi gerekir.



Kitabın bu bölümünde, karşıdaki kişinin söylediğini sadece işitmek

değil, gerçekten duyabilmek için neler yapılabileceği üzerinde

duracağız. İşe, --dinleme-- konusunu yakından inceleyerek başlayalım.



NASIL DİNLİYORUZ?



Dinlemenin değişik türleri vardır. Bunlardan en yaygın olanı görünüşte

dinlemedir. Bazen karşınızdaki kişi dış görünüşüyle dinliyormuş

gibidir; fakat iç dünyası bambaşka yerlerdedir ya da kafasında

sizin söylediklerinizden daha önemli bir konu vardır.



Bazı kişiler de kendi söyledikleri ve söyleyeceklerinin dışında

başka bir şeyle ilgilenmezler. Bu kimseleri karşılarındakiyle konuşuyor

sanırsınız. Oysa bunlar aslında konuşmuyor, konuşuyor gibidirler.

Söz konusu olan bir diyalog değil, o kişinin kendi kendine konuşması,

bir tür söylev vermesidir. Buna halk --nutuk atma-- der.



Kimileri de konuşanın söylediklerinden sadece kendi ilgilendikleri

bölümü duyar, diğer söylenenleri dinlemez. Bu tür dinleyiciler seçerek

dinleyen kategorisine konabilir. Bunlar, dikkatlerini çekecek bir

sözcük ya da ifade ortaya çıkıncaya kadar, --görünürde dinleyici--

olarak kalırlar, daha sonra ilgilendikleri bölümü dinlemeye başlarlar.

İlgilerini çeken para, bir meslek, belirli bir kimse ya da cinsiyet gibi

farklı konular olabilir. Eğer onların ilgilendiği bir konuda konuşmuyorsanız,

bir duvarın karşısına geçip konuşmanızdan pek farklı olmaz.



Duygusal yönden saplanmış dinleyiciler vardır. Sürekli olarak belirli

bir duygusal tonu taşımak isterler; ne söylerseniz söyleyin ondan

bir hüzün çıkarmak isteyenler olabileceği gibi, her söylenenden

bir espri, gülünecek bir şey çıkarmaya çalışanlar da vardır. Böyle belirli

bir duyguya saplanmış dinleyiciler, kendi ilgilendikleri duygunun

dışında işittiklerini, hemen o anda unuturlar, bir daha da hatırlamazlar.



Bir başka dinleyici türü savunucu dinleyicidir. Ne duyarsa duysun

her söyleneni kendine yönelmiş bir saldırı sayar ve hemen karşı savunmaya

geçer. Siz tüm iyi niyetinizle, bir gün önce gittiğiniz yerde

yediğiniz nefis pastadan söz ederken, karşınızdakinin size tuhaf tuhaf

baktığını görürsünüz. Bir süre sonra arkadaşınızın, --kendi yaptığı

pastayı beğenmediğinizi dolambaçlı yollardan değil de, doğrudan

doğruya yüzüne söylemediğiniz için-- kırıldığını öğrenebilirsiniz.



Bir başka tür dinleyici de, tuzak kurucu olarak tanımlanabilir. Bu

tür dinleyiciler hiç seslerini çıkarmadan dinlerler, çünkü bunlar

dinledikleri bilgilerden yararlanarak karşısındakini zor duruma sokacak

fırsatlar yakalamaya çalışırlar. Siz bir konuda başınızdan geçeni anlatırken,

bir anda karşınızdakinin, --Geçen gün bana tatlıyı sevmediğini

söylemiştin, şimdi de arkadaşlarınla grup halinde baklavacıya

gittiğini söylüyorsun!-- gibi sözleriyle karşılaşabilirsiniz. Oysa konu

askere giden bir öğretmenin uğurlanışı sırasında yapılan bir sohbetle

ilgilidir; sizin tatlı yeme alışkanlığınızla değil.



Bazı dinleyiciler de, yüzeysel dinleyen olarak adlandırılabilir. Bu

tür dinleme özelliğine sahip kişiler, konuşanın kullandığı kelimelerin

yüzeyinde kalır ve asıl altta yatan anlama ulaşamazlar. Örneğin,

bir üniversite öğrencisi, yeni geldiği büyük kentte uzaktan akrabaları

olan kimseleri ziyarete gider. Ayrılırken ev sahipleri, --Sık sık bekleriz;--

der. Öte yandan, sık sık gitmeye başladığında, öğrenci bir tuhaflık

sezer. Ne zaman gitse ev sahibi kimseler başlarının ağrıdığından;

rahatsız olduklarından ya da bir yere gitmek için söz verdiklerinden

dem vururlar. Daha önce kendisine, --sık sık bekleriz,-- dedikleri halde,

sonraki gelişinde hiç de memnun olmuşa benzemezler.



Toplumun geleneksel kesimlerinde, açık seçik doğrudan iletişim

kurmak genellikle --ayıp-- sayıldığından, kelimelerin altında yatan

anlamların anlaşılması beklenir; söylenenleri yüzeysel düzeyde anlayan

kişi, --saf-- biri olarak algılanır.



Nasıl bir dinleyiciyim?



Kimse mükemmel değildir. Fakat insanın hatalarını bilmesi onun en

güçlü yanlarından birini oluşturur. Aşağıdaki alıştırmayı yaparsanız

ne kadar gerçekten dinliyorsunuz, ne kadar dinlermiş gibi yapıyorsunuz

konusunda kendi davranışınız hakkında daha doğru bir fikir

elde edebilirsiniz.



1. Beş gün süreyle dinleme davranışına dikkat edin. Davranışınızı

değiştirmeye kalkmayın, sadece kendizi gözleyin: Dinlediğiniz

zaman kaç kez gerçekten dinliyorsunuz ya da daha önce

söz konusu ettiğimiz dinlememe davranışlarından hangisini

gösteriyorsunuz? Bunların farkına varmaya çalışın. --Gerçekten

dinliyor muyum?--; diye kendi kendinize sorun. Bu soruyu,

değişik durumlarda ve değişik kimselerle birlikteyken,

kendinize sorun. Bu şekilde, ne zaman ve kiminle konuşurken

gerçekten dinlediğinizi, anlayabilirsiniz.



2. Özet halinde bir günlük tutarak gözlemlerinizi kaydedebilirsiniz.

Aşağıda bir örnek verilmiştir:



Gün ve zaman : 12 Ocak, akşam üzeri.



Kişi(ler) : Kardeşim.



Konuşma konusu : Liseyi bitirince hangi fakülteye girecek.



Nasıl dinledim : Daha önce birkaç kez aynı konuyu dinledim.

Önce gerçekten dinlemek istedim. Baktım ki aynı eski

hikaye, aklıma kendi derslerim geldi, yarınki yapacağım işleri

düşünmeye başladım.



Gün ve zaman : 13 Ocak, sabah ilk derse girmeden önce.



Kişi(ler) : Sınıf arkadaşım.



Konuşma konusu : Önümüzdeki hafta gireceğimiz biyoloji

ara sınavı.



Nasıl dinledim : Aynı hocanın dersini daha önce almış bir

sınıf arkadaşı varmış, sınavda ne gibi sorular sorabileceğini

konuşmuşlar. Sınavda ne gibi sorular gelebileceğini ilgiyle

dinledim. Arkadaşımın bana bunu söylemesinden anladığım

bir şey de, onun beni kendine yakın bulduğu. O

konuşurken hiç sıkılmadım.



3. Beş günlük gözlem devresinden sonra aşağıdaki sorulara cevap

vermeye çalışın:



-Dinlediğiniz zamanın ne kadarını tam dinlemeyle geçiriyorsunuz?



-Hangi durumlarda dinlememe sık sık kendini gösteriyor?



-Dinleme davranışından memnun musunuz?



Yukarıdaki alıştırmayı yaptıktan sonra, ne kadar az dinlediğinizi

gözleyerek, hayrete düşebilirsiniz. İnsanın zamanının çoğunu dinlermiş

gibi görünüp de dinlemeden geçirmesi, ilk bakışta üzücü gelir.

Demek ki, dinler gibi görünen kişilerin çoğu, bizi dinlememektedir...

Ne kadar üzücü olursa olsun, gerçek bu; kulağa ulaşan her söz dinlenmiyor.



NİÇİN DİNLEMİYORUZ?



Her şeyden önce, günün büyük bir zamanı dinlemekle geçer; sınıfta,

evde, toplantıda, işyerinde, yolda, televizyonda, radyoda o kadar konuşma

var ki, bütün bunlara dikkat verilecek olsa, sinir sistemi yorulur.

Sinir sistemi kendini korumak için dikkati her zaman yoğun bir

odak noktasında tutmaz, ancak --ilginç-- bulduğu, başka bir deyişle, o

anda içinde bulunduğu fizyolojik ve psikolojik gereksinmeler çerçevesinde

anlamlı olan noktalara dikkati toplar. Karnımız açsa, yiyecek

konusu, sınavlarla ilgiliysek, sınav konusu dikkatimizi çeker. Belirli

bir kimseye karşı özel bir ilgimiz varsa, onun adı geçtiği zaman --kulak

kesiliriz!--



Bir başka neden de, dakikada 600 kelimelik bir konuşma hızını

rahatlıkla anlayabilecek bir sinir sistemine sahip olduğumuz halde,

normal konuşma hızının dakikada ancak 100 ile 140 kelime arasında

olmasıdır. --Bunun dinlemeyle ilgisi ne?-- diye sorabilirsiniz. Bu demektir

ki, her dakika en azından 460 kelimelik bir zaman süresinde

zihin boş kalıyor. Konuşma 15 dakika sürerse, kaç kelimelik zaman

boş kalır, varın siz hesaplayın.



Bu zamanı, insan kafası kendinde varolan malzemeyle doldurur;

bir başka deyişle, kendisi için önemli sorunlara döner ve onlarla ilgilenir.

İşte, kendini iyi dinleyici olarak eğiten kimseler, bu boş zamanı

konuşanın neyi ve niçin demek istediğini düşünerek kullanırlar, kendi

sorunlarına dönmezler. Kuşkusuz bunu yapabilmek o kadar kolay değildir,

bir eğitimden geçmeyi gerektirir.



DİNLEME VE ANLAMA



Dinleme davranışının mükemmel olmadığını gördük. Ayrıca kulağa

gelen her sözü tam dikkatle, kendimizi vererek dinlememizin olanaksız

olduğunu da açıklamış bulunuyoruz. Şimdi siz bu noktada

şöyle bir soru sorabilirsiniz: --Eğer bir kimsenin söylediğini anlamayı

gerçekten istersem, dikkatimi tam anlamıyla onun-- söylediklerine

toplarsam, konuşanın ne demek istediğini bütünüyle anlayamaz mıyım?--



Dinlemek insanı mutlaka anlamaya götürmüyor. Söyleneni söyleyenin

tarzında, onun anlamında anlayabilmek sanıldığı kadar kolay

değildir. Anlamak isteyip, bütün dikkatinizi vererek dinlediğiniz

halde, yakın bir arkadaşınızın ya da nişanlınızın söylediğini anlamamış

olduğunuzu, bir süre sonra farkedebilirsiniz. Dinlediğini anlayabilmek

için, iki kişi arasında geçen konuşma sürecinin en önemli

yönlerinden biri de geri-iletim'dir. Aşağıdaki alıştırmayı yaparak,

geri-iletim konusunda biraz aydınlanalım.



TEK VE ÇİFT YÖNLÜ İLETİŞİM



Bu uygulamayı yapmak için bir arkadaşınıza gereksinmeniz olacak.



1. Arkadaşınızın görmediği ve aşina olmadığı basit üç ya da

dört şekil çizin.



2. Arkadaşınız arkasını dönsün ve sizin elinizdeki şekilleri göremeyecek

biçimde otursun.



3. Arkadaşınıza bir kalem ve üç kağıt verin.



4. Aşağıdaki açıklamayı arkadaşınıza okuyun: --Şimdi sana üç

ayrı şekil anlatacağım ve sen benim anlattıklarıma dayanarak

bu şekillerin her birini önündeki bir kağıt üzerine çizeceksin.

Bana hiç soru sormamalısın. Söylediklerimden ne anladıysan

onu olduğu gibi çizmeye çaışacaksın.--



5. Elinizdeki her bir şekli tekrar etmeden, hızlı fakat doğru biçimde

yüksek sesle teker teker tarif edin.



6. Sizin elinizdeki şekillerle, arkadaşınızın çizdiği şekilleri

karşılaştırın; nerelerde, ne gibi hatalar yapılmış görün ve bunların

bir listesini yapın. Örneğin, şekil kağıdın neresinden başlıyor,

büyüklük, yön ve biçim bakımından sizinkine ne ölçüde benziyor?



7. Arkadaşınızı yine eski yerine arkası dönük olarak oturtun,

bu kez çizdiğiniz şekilleri arkadaşınıza tarif ederken, arkadaşınız

size soru sorabilme olanağına sahip olacak. Arkadaşınıza

aşağıdaki açıklamayı okuyun: --Şimdi sana yine üç ayrı şekil

anlatacağım. Benim anlatmama dayanarak bu şekillerin

her birini önündeki bir kağıdın üzerine çizeceksin. Yalnız bu

kez soru sormak serbest. Anlayamadığın, belirsiz kalan noktalarda,

istediğiniz kadar soru sorabilirsin.--



8. Elinizdeki her bir şekli daha önce yaptığınız gibi tarif edin,

fakat soru sorulduğu zaman soruyu tam cevaplayın.



9. Arkadaşınız çizimi bitirdiği zaman, 6. adımdaki işlemi tekrar

edin.



10. Adım 6 ve 9'da elde ettiğiniz sonuçları karşılaştırın.



11. Arkadaşınız kendini soru sorma olanağı yokken mi, yoksa

soru sormak özgürlüğüne sahipken mi daha gergin ve rahatsız

hissetti?



12. Siz kendinizi hangi durumda rahat hissettiniz?



13. Bu alıştırmadan ne gibi şeyler öğrendiğinizi, sizin ve arkadaşınızın

fikirlerini karşılaştırarak tartışın.



NEDEN YANLIŞ ANLAŞILIRIM?



Tek ve çift yönlü iletişim alıştırmasıyla, dinlediğini anlayabilme arasında

ne gibi bir ilişki var? Bu ilişkiyi daha iyi kavrayabilmek için,

son günlerde başımdan geçen şöyle bir olayı örnek vermek istiyorum:

Yoğun bir çalışma içinde bulunan yeğenime, kendisiyle bir iş

konusunda konuşmak istediğimi söyledim. İkimize de Cumartesi

günü uygun göründü. Yeğenim Cumartesi saat 9'da bana uğrayacağını

söyledi. Daha önce onunla konuşurken sabahları saat 6'da kalktığından

söz etmişti. Ben onun bana sabah 9'da geleceğini düşünmüştüm;

çünkü sabah 6'da kalkan biri için, 9'da bir araya gelmeyi

planlamak uygun bir zaman olarak görünmüştü. Bu benim varsayımımdı.

Cumartesi sabahı bana gelmeyen yeğenime saat 10'da merak

içinde telefon ettiğimde, onun akşam 9'da gelmeyi planladığını öğrendim.



Ortada bir yanlış anlama söz konusuydu. Nasıl oldu da, yeğenimin

bana sabah 9'da geleceğini sanmıştım? Bu yanlış anlamanın altında

bazı varsayımlar yatmaktaydı. Bunlar:



-Yeğenim, Cumartesi günleri de erken kalkar.



-Yoğun bir çalışma temposu içinde olduğundan, günün kalan

bölümünde kendi işleriyle ilgilenecek; Cumartesi gecesi hafta

sonu olduğu için, o saatleri kendi özel eğlencesine ayıracaktır.



YANLIŞ ANLAMA NASIL ÖNLENİR?



Yanlış anlama ve anlaşılmayı önlemek için, herhangi bir sonuca varırken

ne gibi varsayımlara dayanıldığının farkında olmak gerekir.

Ancak bu varsayımların konuşma anında farkına varılması hemen

hemen olanaksızdır. Buna karşılık, karşıdakinin söylediklerinin doğru

anlaşılıp anlaşılmadığı denetlenebilir.



Yine yukarıdaki örneğe dönelim: --Yeğenim bana Cumartesi sabahı

gelecek-- sonucuna ulaşırken, bu sonucun dayandığı varsayımlarımın

o anda farkında değildim, ancak daha sonra neden --o şekilde

anladım?-- diye düşündüğümde farkına varabildim. Bunları o anda

farketmediğim için de yeğenime, --Benim şu varsayımlarım var, bunlar

doğru mu?-- diye soramazdım. Ancak nasıl bir sonuca ulaşacağımın

farkında olsaydım, --Bana Cumartesi sabahı saat 9'da geliyorsun,

değil mi?-- diye sorabilirdim. Böylece benim zihnimde oluşan

anlamla, onun zihninde tasarladığı anlamı karşılaştırabilirdik. Tabii

aynı şeyi yeğenim de yapabilirdi. Başka bir deyişle, ikimizden biri,

anladığının doğru olup olmadığını karşısındakine sorarak, iletişimi

tek yönlü olmaktan çıkarıp çift yönlü yapabilseydi, bu yanlış anlamayı

düzeltme olanağı bulabilecektik.



Bir kimseyle konuşurken, onun demek istediğiyle bizim anladığımızın

aynı olup olmadığını denetlemeye geri-iletim adı verilir. Aslında

geri-iletim, Yedinci Bölümde iletişim modelini tartışırken görüldüğü

gibi, geniş kapsamlı bir kavramdır. Yüz ifadeleri, bedenin duruşu

ve sesin tonu gibi, karşıdakine verilen tepkilerin tümünü kapsar.

Yüz yüze yapılan görüşmelerde, geri-iletim her zaman vardır;

aksi halde konuşan, gerçekten anlaşılıp anlaşılmadığından, hiçbir zaman

emin olamaz. Anladığını geri-iletim yoluyla belirten kişi, iyi bir

dinleyicidir.



Daha önce yapılan tek ve çift yönlü iletişim alıştırmasında, hangi

alıştırmada daha çok hata yapıldığını gördük. Basit bir çizim işleminde

tek yönlü ve çift yönlü iletişim bu kadar farklı sonuçlar ortaya

çıkarırsa, karmaşık duygu ve düşünceleri kapsayan, bir iletişim söz

konusu olduğunda, ne denli hata yapılabileceğini siz düşünün. Buna

karşılık çift yönlü iletişimi kullanarak, bir başka ifadeyle, geri-iletime

sık sık başvurarak, yapacağınız hataları en düşük düzeye indirmeniz

mümkündür. İletişimde meydana gelen farklı anlayışlar eninde sonunda

mutlaka kendini gösterir. Örneğin, yeğenimle aramdaki farklı

anlayış, sonunda ortaya çıktı, ne var ki, bana gerek zaman, gerekse

enerji yönünden daha pahalıya mal oldu. Önemli olan, eğer varsa bu

farkları anında ortaya çıkartabilme alışkanlığını, başka bir deyişle,

geri-iletimi sık sık kullanma davranışını geliştirmektir.



Askerlik yapanlar bilirler, erler komutanın emrini tekrar etmek

zorundadırlar. Hele ilk acemilik devresinde, emir tekrarına çok

önem verilir, böylece sağlıklı bir alışkanlığın yerleşmesine çalışılır.

Emir tekrarı sayesinde, geri-iletim mekanizması işletilir ve yanlış

anlamalar varsa anında düzeltilir.



Burada askerlikle ilgili bir anıyı anlatmadan geçemeyeceğim. Anlatacağım

olay bir teğmenin başından geçmiştir.



Kırklareli'nde görevliyken, bir arkadaşı Edirne'den teğmeni ziyarete

gelmiş. Teğmen postayı (görevli er) çağırarak, --iki Fruko-- getirmesini

söylemiş.



Asker, --Başüstüne komutanım,-- diyerek oradan ayrılmış.



Beş dakikada gelmesi beklenen posta, aradan 10 dakika geçmiş

gelmemiş, 75 dakika geçmiş gelmemiş. Teğmen merak etmeye başlamış.

Ne olduğunu öğrenmek için kantine telefon etmiş ve postanın

kantine gelmediğini söylemişler. Anısının geri kalanını teğmenin ağzından

dinleyelim:



--Hem şaşırmış hem de biraz kızmıştım. Beni ziyarete gelen sınıf

arkadaşımdı ve iyi bir askerdi. Benim postanın en basit bir görevi bile

yerine getiremeyişi beni mahçup duruma düşürmüştü. Aklıma türlü

olasılıklar geliyordu: Asker ya firar etti, ya da yolda başına bir kaza

geldi. Biraz daha bekledikten sonra başka bir eri, postayı aramakla

görevlendirdim. Merakım gittikçe artmıştı, çünkü posta son derece

güvenilecek, temiz ve dürüst bir köy delikanlısıydı. Bir süre sonra

yorgun, bitkin, ter içinde posta geldi. Kucağında ağır bir yük taşıyordu.

Güçlükle soluk alıp veriyordu; esas durumda tekmil verip, durumu anlattı:



--Komutanım, ikisini birden getiremedim. Garajdan vermiyorlardı,

garaj çavuşuna çıktım, güçlükle nihayet razı oldular. Onun için geciktim--



Kendisine sordum: Sen ne istedin, garajdan?



--İki kriko komutanım. Küçükleri yokmuş, onun için cemse (GMC)

krikosu verdiler!--



Geri-iletim kullanarak dinlemenin, anlamaya o denli büyük katkısı

vardır ki, bu tür davranışa, iletişim uzmanları bir terim bulmuşlardır:

aktif dinleme. Aktif dinlemenin en belirgin özelliği, bilinçli bir biçimde

ve sürekli olarak geri-iletim kullanılmasıdır.



Aktif dinlemede, dinleyen, konuşanın söylediklerini açarak geri

verir ve böylece konuşan, dinleyenin ne anladığını öğrenir. Ve bireyler

iç dünyalarına kapanıp kendi anlamları içine gömülerek bir monolog

geliştirme yerine, karşılarındaki kişiyle bir diyalog kurarak,

anlamlı bir ilişkiye girme olanağı bulmuş olurlar.



Aktif dinlemeyi kullanarak, iyi bir dinleyici olabilmenizi sağlayacak,

bundan böyle de iyi bir dinleyici olmanın olumlu yönlerinden

yararlanmaya başlayacaksınız. Bu yararlardan en büyüğü, kişinin

yüzeysel ilişkiler yerine, daha derin ve doyurucu ilişkiler kurabilme

olasılığının artmış olmasıdır. Böyle bir dinleme yeteneğiyle, hem

kendinize, hem de başkalarına birçok yönden yararlı olabilirsiniz.



YARDIMCI OLMAK İÇİN DİNLEMEK



Bir kişi diğerine değer verdiği, hoşlandığı ya da sevdiği zaman, onun

sorunlarını çözmede yardımcı olmak ister. Onun için çoğu kişinin bir

--dert ortağı--, --yakın dostu-- vardır. Annemiz, babamız, kardeşlerimiz,

akrabalarımız da bize yardımcı olmaya çaışırlar. Kısacası insanlar

birbirlerine yardım etmede pek o kadar pinti değildirler.



Acaba yardım etmek isteyen bu denli çok kişi olmasına rağmen,

söz konusu kimselerin sorunu çözmeye katkıları ne ölçüde olur? Ya

da bu katkı sorunu gerçekten çözmeye yeterli mi? Kişisel olarak şimdiye

kadar yaptığım gözlemlerde bir kimsenin ne kadar iyi niyetli

olursa olsun, söz konusu kişinin sorununu onun adına gerçekten çözebildiğine

tanık olmadım. Bir kimseye yararlı olabilmenin tek yolu

vardır; o da karşınızdakini dikkatle dinlemek ve onunla kalben ve

kafaca beraber olmaktır. Bir başka deyişle, karşınızdakini duyarak

dinlemektir.



Dinlemenin bir kimsenin sorununu çözmede nasıl yararlı olacağını

anlayabilmek için, önce bir kimsenin sorununu onun kendisinden

başka hiç kimsenin çözemeyeceğinin kabul edilmesi gerekir. Biz o kişiye,

ancak kendi sorununu kendisinin çözebilmesi için yardımcı olabiliriz.

Çünkü, bir kişinin sorununu onun yerine çözdüğümüzü varsaysak

bile, bu kısa vadeli bir çözüm olur ve o kişi uzun dönemde

benzer sorunlarla yine karşılaşır. O kişiye, köklü çözümleri kendinin

bulması yönünde yardım edilirse, gerçek bir katkı yapılmış olur.



Ne var ki, önerilmesi kolay, uygulanması zor bir davranıştır bu.

Çünkü önem verdiğimiz, sevdiğimiz bir kimsenin güç bir durumda

olduğunu bildiğimiz zaman, içimizden ilk geçen, hemen koşup ona

yardım etmektir; onun sorularına bir cevap bulmaya kalkarız, --şöyle

yap, buraya git, şununla konuş,-- gibi, tümüyle iyi niyetimizin etkisi

altında bir sürü yollar öneririz.



Bu öneriler gerçekten doğru da olsa, deneyler göstermiştir ki; bu

çözüm yollarını kişinin kendisi bulup çıkarmadıkça, önerilerin uzun

zaman içinde pek yararı dokunmamakta, hatta tersine, kişiyi kendi

sorunlarını çözemez, aciz bir birey durumuna sokarak zararlı bile olmaktadır.

Onun için yapacağınız önerilerin gerçekten en doğrusu olduğuna

inansanız bile, sonuçta çözüm yolunu kişinin kendisine bırakmak gerekiyor.



--Peki, nasıl yardım edelim öyleyse?-- diye bir soru belirebilir kafanızda.

Burada, değer verdiğiniz, yakın hissettiğiniz bir kimse bir

sorunun çözümü içinde kıvranırken, --kendisi bulsun çözümü,-- diye

ondan uzak durmanızı salık vermiyorum. Arkadaşınızın sorununu

çözümünü kendisinin bulmasına, onun için iyi bir dinleyici olarak

yardım edebileceğinizi göstermek amacındayım.



--Nasıl bir dinleme davranışıyla yardımcı olunabilir?-- konusunun

ayrıntılarına geçmeden önce, ilk aşamada, şu andaki yardım davranışlarınızın

farkına varmanıza yardımcı olacak bir alıştırmayla başlayalım işe.



Acaba Ne Söylerdiniz?



1. Aşağıda bazı sorunlar verilmiş ve bir dostunuzun bu sorunlara

çözüm aramak için size başvurduğu varsayılmıştır. Sorunuyla size

gelen bu kimseye nasıl tepkide bulunurdunuz? Her bir sorun için

önerdiğiniz cevapları mümkün olduğu kadar ayrıntılı yazmaya çalışın.



2. Sorunlar:



Annem ve babamla ilişkimi nasıl düzenleyeceğimi bilemiyorum.

Beni hiç anlamıyorlar. Benim hoşlandığım hiçbir şeyi onaylamıyorlar.

Onların değerine, yaşam biçimine uymuyor bunlar. Benim

duygularım ve düşüncelerimin benim için doğru olacağını kabul

edemiyorlar. Beni sevmediklerini söylemek istemiyorum. Beni seviyorlar,

fakat benim onlardan farklı bir insan olduğumu göremiyorlar.



Son zamanlarda cesaretim iyice kırıldı. Hiçbir kız arkadaşım

olmayacak galiba benim... Yani içtenlikle sevdiğim bir kız demek istiyorum.

Konuştuğum birçok kız var, ama hiçbiriyle duygusal bir

ilişkim yok. Gelirler bana dertlerini açarlar, beni arkadaş olarak görüp

yakın davranırlar, ama hepsi bu kadar. Beni bir erkek olarak görüp

bir duygusal ilişki içine girmiyorlar. Sadece bir arkadaş olmanın

ötesinde ilişkiler istiyorum.



Ne yapacağımı bilmez bir haldeyim. Okula gitmek istemiyor

canım, fakat çevrede yapacak pek iş yok, ayrıca henüz askere gitmek

de istemiyorum. Belki bir yıl falan okula gitmesem iyi olur, ama ondan

sonra ne yapacağımı bilemiyorum.



Son günlerde evliliğimden memnun değilim. Kavga ettiğimiz

falan yok. Fakat ölü bir ilişki içindeyiz, bir canlılık yok. Sanki can sıkıcı

bir hapishaneye beraberce kapandık ve her gün hapishanenin

pencerelerinden biri daha duvarla kapanıyor.



Müdür bey galiba bana kızgın! Eskiden şakalar yapardı, şimdi

son derece ciddi. Son üç haftadır yaptığım iş hakkında bana hiçbir

şey söylemedi.



3. Verdiğiniz cevapları saklayın. İki yakın arkadaşınızdan, yukarıdaki

sorunlara verdikleri cevapları yazmalarını isteyin ve onları da

sizin cevaplarınızla birlikte saklayın.



4. Bu aşamada, her biriniz her sorun için verdiğiniz cevabı okuyup

hangisinin daha yararlı olacağını aranızda tartışabilirsiniz. Bu

tartışmayı yaparken, biriniz sorun sahibi olsun ve diğerlerinin verdikleri

cevapların, sorunun çözümünde kendisine ne denli yararlı olduğunu

söylesin.



5. Hangi cevabın daha yararlı olacağına karar verdikten sonra cevaplarınızı

bir kenara koyup saklayın, çünkü biraz sonra onlara yeniden başvuracağız.



6. Bu bölümün geri kalan kısmını okuyun. Sonra cevaplarınızı bu

yeni bilgilerin ışığında sınıflandırmaya çalışın. Bunlar yargılama;

çözümleme; rahatlatma; soru sorma ya da diğer sınıflardan hangisine

girmektedir? Yine her zaman yaptığınız gibi konuya değişik boyutlar

kazandırma için aranızda tartışabilirsiniz.



SORUNLARA VERDİĞİNİZ



YAYGIN CEVAP TÜRLERİ



Sorunları çözmek için verdiğiniz cevaplar, sizin nasıl bir dinleme

davranışı gösterdiğinizi ve soruna ne tür bir yaklaşım gösterdiğinizi

belirtir. Bu cevapların çoğu da büyük bir olasılıkla aşağıdaki dört

kategoriden birine girer. Tek başlarına ele alındıklarında, bu dinleme

davranışlarınızın hiçbiri, kendi içinde --iyi-- ya da --kötü-- değildir;

ancak bunlar genellikle uygun olmayan durumlarda kullanılır. Daha

doğrusu, bir kişi belirli bir cevap tarzını ya da yaklaşım biçimini bütün

durumlarda kullanma eğilimi gösterir. Her dinleme davranışının

gerektiği belirli, uygun bir zaman ve yer vardır. Önemli olan da, bu

zamanı ve durumu kavrayıp bu bilinç içinde cevap verebilmektir.



Aşağıdaki cevap kategorilerini okurken, bu yaklaşım biçimlerinden

en çok hangisini kullandığınızı, soruna bu tür bir yaklaşımla karşınızdaki

kişide nasıl bir etki uyandırdığınızı bulmaya çalışın.



Yargılama



Yargılayıcı yaklaşım, konuşanın davranışını ya da düşüncesini belirli

bir yönde değerlendirir. Yargı olumlu olabilir: --iyi bir fikir;-- --şimdi

doğru iz üzerindesin-- gibi; veya olumsuz olabilir: --böyle bir tutumla

sen hiçbir sonuca ulaşamazsın-- gibi. Değerlendirme ister olumlu, isterse

olumsuz olsun, şöyle bir kanı oluşur: --Yargılayan kişi, yargılanandan

belirli yönlerden daha üstün olduğu için, konuşanın davranışını

olumlu ya da olumsuz yönde değerlendirebilmektedir.--



Yargılayıcı davranışın dinleyeni nasıl savunucu bir tutum içine

soktuğuna savunma konusunu tartışırken değinmiştik. Yargılayıcı

birinin karşısında olduğuna anlayan konuşmacı, birkaç dakika içinde

savunucu duruma geçer ve kendini kapar. Gerçek sorununu gizleyerek,

olumlu bir değerlendirme alabilmek için dinleyicinin onaylayabileceği

biçimde konuşmaya başlar. Bu tür konuşma, kişinin gerçek

sorununa bir çözüm bulmasını önler.



Çözümleme (Analiz etme)



Karşısında konuşan kimseyi çözümleyen kimse, konuşanı konuşandan

daha iyi bir biçimde kendisinin anladığını ima eder. --Bence seni

rahatsız eden şey...-- ya da --Söylediğin bu ama, gerçekte düşündüğün...--

gibi cümlelerle başlayan çözümlemelerde, dinleyici sanki konuşanın

kafasını okur ve ona bir tür psikoloji dersi vermeye kalkar.



Karşınızdaki kişiyi çözümlediğinizde iki sorun ortaya çıkarmış

olursunuz: Her şeyden önce, yapılan çözümlemenin doğru olduğuna

ilişkin elinizde geçerli kanıt yoktur; yaptığınız yorum, karşınızdakinin

kafasını daha da karıştırır. İkinci olarak, yapılan çözümleme doğru

bile olsa, bunu söz konusu kişiye söylemenin bir yararı olmaz.

Çünkü sizin yorumunuzu dinleyen kişi, büyük bir olasılıkla savunucu

bir duruma geçer. Bu tutum, --ben senden daha iyi bilirim-- anlamı

ima edeceğinden, karşınızdaki farkında olmadan savunucu bir tutum

içine girer. Böyle bir tutum içine girince de, birçok başka etken,

kişinin kendi sorununa yaklaşımını bulandırır. Dolayısıyla, o kişinin

kendi sorununa kendisinin eğilmesini önlemiş ve onu kendi sorunlarını

görebilme olanağından daha da uzaklaştırmış olursunuz.



Soru Sorma



İstanbul'da yönetmiş olduğum iletişim gruplarından birinde, iki

hanım üye arasında geçen konuşma soru sormaya iyi bir örnek oluşturur:



M : --Senin hakkında ne düşündüğümü ve ne hissettiğimi zannediyorsun?--



Z : (Soruyu kendi kendine yineler.) --Benim hakkımda ne düşünüyorsun?

Ne hissediyorsun? Fakat, benim hakkımdaki hislerini sen bana

zaten söyledin!--



M : --Olsun, sen yine de söyle.--



Z : --Peki. Bir gün bana, bana yakın hissettiğini, benimle konuşmak

istediğini beni beğendiğini söyledin. Söylediğin buydu. Ben de

senin söylediklerine inandım--



M : --Peki, sen ne düşünüyorsun? Senin hakkındaki hislerim ve

düşüncelerim nedir acaba?--



Z : --Aynı şeyleri.--



M : --Benim söylediklerimi unut.--



Z : --Aynı şeyleri.--



M : --Peki, ben bunları sana niçin söyledim, zannediyorsun?--



Z : (Soruyu yineler.)... --Niçin... bana söyledin... Beni beğendiğini

niçin söyledin?..-- (Şaşırmış ve sıkıntılı bir görünüşü vardır.)



M : --Evet.--



Z : --Hımm... Bilmiyorum... Belki de yakın hissettin...-- (Sessizlik)



M : --Niçin yakın hissettiğimi biliyor musun?--



Z : --Hayır, bilmiyorum...-- (Sessizlik.)



M : --Peki, benim hakkımdaki hislerin ne?--



Z : --Daha önce söylediğim gibi, kendimi sana yakın hissediyorum..--

(Sessizlik.)



M : --Sana söylediklerimin tam tersini söylemiş olsaydım, benim

hakkımda ne hissederdin?--



(Konuşma uzadıkça Z'nin sıkıntısı artar ve bu tür konuşmaya son vermek

ister.)



Soru sormak karşıdakinin ne düşündüğünü anlamak için sık sık

kullanılan bir yoldur. Fakat soru sormanın, çoğu kez, karşıdakinin

düşüncelerini yönlendirmek için kullanıldığı da bir gerçektir. Hepimiz

bu tür bir yaşantıdan geçmişizdir, ya öğretmenimiz, ya annemiz

veya babamız ya da bir başka otorite bizi belirli bir yöne götürmek,

sonra da kıskıvrak yakalamak için sorular sormuştur. Bu durumda

soru sormak bir stratejidir ve soru soranın kafasında bizi götürmek

istediği, bir tuzak olarak kullanacağı bir yer vardır. Böyle bir tutumun

savunuculuğa yol açacağı daha önce belirtilmişti.



Rahatlatma



Bazı durumlarda kişinin biraz cesaretlendirilmeye, biraz desteklenmeye

ve rahatlatılmaya gereksinmesi vardır ve böyle zamanlarda o

kişiye destek olmak, onu rahatlatmak yararlı olabilir. Ancak bu, rahatlatıcı

davranışın her zaman ve her yerde yararlı olacağı anlamına

gelmemelidir. Bazı durumlarda rahatlatıcı davranış göstermek karşıdakine

yararlı olmayabilir. Belirli bir konuda bunalmış bir kimseye,

--boş ver, yorma kafanı böyle şeylere,-- demek ya da, neşesi yerine

gelsin diye işi şakaya boğmak, sizin onun sorunlarını ciddiye almadığınız

ya da içinde bulunduğu durum karşısındaki duygu ve düşünceleri

doğal bulmadığınız izlenimini verebilir.



Yukarıda kısaca açıklanan soruna yaklaşım biçimlerinin her biri

bazı durumlarda yararlı olabilir, ama çoğunlukla yardım isteyen kişinin

kafasını karıştırdığı da bir gerçektir. Bir örnek vererek söylemek

istediklerimizi somutlaştıralım:



Yalçın : --Bende bir bozukluk olmalı. Hangi kızla konuşsam, benimle

ancak bir kez bir yere gidiyor, ikinci sefer çıkmıyor. Dün de aynı

şey oldu. Hülya ile beraber pastanede çay içtik. Önümüzdeki hafta

birlikte sinemaya gitmeyi teklif ettim, reddetti!..--



Sacit : --Üzme tatlı canını, iki, üç güne kalmaz unutursun.-- (Rahatlatıcı.)



Yalçın : --Yok o kadar kolay unutamam. Bu kız arkadaş sorunu

beni gerçekten düşündürüyor. Neyim eksik, nedir kusurum, niçin beni

yanlarında görmekten sıkılıyorlar?--



Sacit : --Kardeşim, bence bu konuyu kafana takmışsın. Belki de

konuya böylesine takılmış olman ayağını, elini birbirine dolaştırıyor

ve ne yapacağını bilemez hale getiriyor.-- (Yargılama, çözümleme.)



Yalçın : --Fakat bir türlü bu konuyu aklımdan çıkaramıyorum.

Senden hoşlanan hiçbir kız olmasa sen nasıl hissederdin?--



Sacit : --Peki, sence sorun nedir? Onlara karşı kaba mı davranıyorsun?

Kızların senden hoşlanmamasının bir nedeni olmalı.-- (Soru sorma.)



Yalçın : --Vallahi bilmiyorum, birader. Aklıma gelen her yolu denedim.

Hiçbiri işime yaramadı.--



Sacit : --Kardeşim, ben senin sorununu biliyorum. Sen rahat davranmıyorsun,

sürekli diken üzerindesin. Kendin olman gerekir! İşte o

zaman kızlar senden hoşlanırlar. Bunu yapmak da hiç zor değil, bırak

kendini, sadece kendin ol, doğal davran, göreceksin her şey yoluna

girecek.-- (Yargılama, çözümleme, rahatlatma.)



Yukarıda verilen örnekte Sacit, iyi niyetli bir arkadaştır, fakat Yalçın'a

bir yararı dokunmamakta, belki de onun sorununu daha zor bir

duruma sokmaktadır. Belki de Sacit'in söylediği şeyler sorunun can

alıcı noktasına değinmektedir. Fakat Yalçın çözümü kendisi bulmamış,

kendisi görememiştir ve bundan dolayı da bu çözüm ona yararlı

olmayacaktır. Kişi kendi sorununu kendisi keşfetmezse, o sorunun

çözümüyle etkili bir biçimde uğraşamaz.



Daha önce verdiğimiz --Acaba Ne Söylerdiniz?-- başlıklı alıştırmayı

yapmışsanız, şimdi bu alıştırmanın 6. maddesindeki soruyu cevaplayabilirsiniz.



Soruna yaklaşım biçimlerinin hangi türünü daha çok kullandığınızı

anlamak istiyorsanız, aşağıdaki alıştırmayı da yapın.



Sorunlara Nasıl Yaklaşıyorsunuz



1. Aşağıdaki örnekleri okuyun ve uygun dinleme davranışını gösterecek

cevapları yazın.



Ne yapabilirim? Bizim ihtiyar beni evden kovdu. Onun dediğini

yapmazsam, artık sırtından geçinemeyeceğimi söyledi.

Dünyadan haberi yok adamın, bugünün gençliği nerede ve

hayattan ne istiyor, hiçbir fikri yok. Şimdi gidecek bir yerim

yok ve Pazartesi'ye kadar bankadan para çekemem.



Yargılama ...



Çözümleme ...



Rahatlatma ...



Soru sorma ...



Sözlüm benimle ilişkisini keseceğini söylüyor. Öğrenim için

üç yıl yurt dışına çıkacağımı ve kendisini ancak yılda bir kez

görebileceğimi söylediğim zaman, çok bozuldu ve benimle

ilişkisini keseceğini söyledi. Sürekli evde oturup benim mektubumu

beklemek istemediğini, onun da gezmeye ve hayatını

yaşamaya hakkı olduğunu belirtti. Ben geri döndüğümde hala

evlenmemişse, yeniden düşünebileceğimizi söylüyor. Kendisini

sevdiğimi, öğrenimimi bitirir bitirmez, kensiyle evleneceğimi

söylediğim halde, benim söylediklerime aldırış etmiyor.

Bana öyle geliyor ki, benimle ilişkisini tümüyle koparmak için

bunu bir bahane olarak kullanıyor.



Yargılama ...



Çözümleme ...



Rahatlatma ...



Soru sorma ...



Oda arkadaşımla aramda bir sorun var. Onun erkek arkadaşı

sık sık akşamları geliyor ve oturup çay içiyorlar, sürekli konuşuyorlar,

fakat oğlan bir türlü gitmek bilmiyor. Ev küçük olduğu

için aynı anda odada çalışmak zorundayım ve onlar konuşurken

çalışamıyorum. Bilmiyorum, belki de ben de yanlış

düşünüyorum. Onunla aynı evde oturmak hem benim, hem

de onun çıkarı gereği. Bu nedenle kolayca, --Buradan çıkacağım;--

diyemiyorum. O da, ben de tek başımıza yaşayacak ekonomik

kaynaklara sahip değiliz. Fakat bu duruma da daha

fazla dayanamayacağım.



Yargılama ...



Çözümleme ...



Rahatlatma ...



Soru sorma ...



2. Bir başka arkadaşınızdan aynı sorunları sizin yaptığınız gibi

cevaplandırmasını isteyin. Cevaplarınızı karşılaştırın.



3. Her örnek için sizin yapmaya yatkın olduğunuz bir dinleme

davranışı seçin ve bunu karşınızdakine bir rol oynar gibi anlatın.

Sonra karşınızdakinin ne hissettiğini öğrenmeye çalışın.



4. Sizce bu tür dinleme davranışları yararlı oluyor mu? Karşınızdaki

kişi sorununuza bu tür davranışlarla yaklaşsa, size bir yararı

olabilir mi?



BİR BAŞKA TÜR DİNLEME



Daha yararlı olabilecek bir başka tür dinleme davranışı vardır. Bu

tür dinlemeye aktif dinleme adını vermiştik, çünkü bu tür dinlemede,

dinleyen geri-iletim sürecini devamlı olarak kullanır. Aktif dinleme,

tutumu içindeki dinleyici bu davranışıyla konuşana, anlattığıyla kendisinin

ilgilendiğini, onun sorununu gerçekten duyduğu izlenimini

verir. Bu tekniğin, çoğu kez, konuşana diğer dinleme davranışlarından

daha yararlı olduğu, onun kendi sorunlarını daha iyi anlamasına

yol açtığı gözlemlenmiştir. Bu tür aktif dinleyen insanlarla siz de

karşılaşmışsınızdır. Eğer karşılaşmışsanız, şanslı sayılırsınız. Çünkü,

pek az bir kişi bu tür dinleme davranışı gösterir.



Daha önce Yalçın ile Sacit arasında geçen konuşmayı şimdi aktif

dinleme davranışı içinde verelim:



Yalçın : --Bende bir bozukluk olmalı. Hangi kızla konuşsam, benimle

ancak bir kez bir yere gidiyor, ikinci sefer çıkmıyor. Dün de aynı

şey oldu. Hülya ile beraber pastanede çay içtik. Önümüzdeki hafta

birlikte sinemaya gitmeyi teklif ettim, reddetti!..--



Sacit : --Arkadaşlık kurmak için buluştuğun kızlarla, daha sürekli

ilişki kuramadığın için kafan bozuluyor!--



Yalçın : --Evet ve neyim eksik onu da bir türlü çıkaramıyorum!

Ahmak olmadığımı biliyorum. Onları iyi yerlere götürüyorum, kendimi

bilmez hareketler yapmamaya, onları rahatsız etmemeye dikkat

ediyorum. Fakat, benimle ikinci kez buluşmak isteyen bir kıza henüz

rastlamadım.--



Sacit : --Demek ki, gerçekten bir centilmen olmaya ve her şeyin

doğrusunu yapmaya çalışıyorsun; fakat bütün bunlar bir işe yaramıyor.--



Yalçın : --Evet. Bir kız arkadaşım olmasını o kadar istiyorum ki,

belki bundan dolayı aşırı dikkatli ve kibar olmaya özen gösteriyorum.

Doğal davranamıyorum. Bu davranışım bir işe yaramadı mı, gelecek

sefere daha dikkatli olayım diyorum, o zaman daha da sıkıcı oluyorum,

herhalde. Böyle bir kısır döngü içindeyim. Galiba kızlar bunu sıkıcı

buluyorlar.--



Sacit : --Demek sıkıntılı, tedirgin halinin seni başarısızlığa götürdüğünü

düşünüyorsun? İyi bir erkek arkadaş olamayacağından korktuğun,

kızların seni sıkıcı bulacağından çekindiğin için kibar olmaya

çalışıyorsun ve bu halin de kızlara itici geliyor.--



Yalçın : --Evet. Belki de benim yapmam gereken kibarlık oyunu

falan oynamadan sadece kendim olmam.. Şu veya bu şekilde kendimi

göstermeye çabalamamalı... Filmlerdeki gibi centilmen olma hevesini

bırakmalıyım. Gelecek kez doğal olmaya çalışacağım..--



Aktif dinleme sadece büyükleri dinlerken değil, çocuklarla konuşurken

de kullanabileceğimiz bir davranıştır. Bir anneyle oğlu arasında

geçen ve banda alınmış gerçek bir konuşmayı sizlere aktarmak

istiyorum.



Anne : --Artık geç oldu, ışığı söndür ve uyu.--



Çocuk : --Uyumayacağım--



Anne : --Uyuman gerek, geç oldu. Yarın kendini yorgun hissedersin.--



Çocuk : --Uyumayacağım--



Anne : (Haşin bir sesle,) --Şu ışığı hemen söndüreceksin.--



Çocuk : (İnatçı bir sesle,) --Uyamayacağım, işte.--



Anne : (İçinden, --Şu çocuğu boğasım geliyor. O kadar yorgunum ki,

bu gece dayanamayacağım buna... Mutfağa gideyim, bir sigara yakayım,

sonra tekrar odasına gideyim, onunla konuşmaya çalışayım ve geçen gün

öğrendiğim aktif dinlemeyi uygulamayı deneyeyim. Biliyorum, o gayreti

kendimde bulamayacağım, ama bir kez denemem gerek. Kendimi ölü gibi yorgun

hissediyorum...-- Daha sonra yine Timur'un odasına girer.) --Haydi, vakit

geç oldu, ama bulaşığı yıkamadan önce yatağında biraz oturup ayaklarımı

dinlendireceğim-- (Kitabı Timur'un elinden alır ve ışığı söndürür,

kapıyı kapar, yatağın üstüne, oğlunun yanına oturur ve arkasını duvara

dayar.)



Çocuk : --O kitabı ver bana, Işığı söndürme. Çık buradan. Seni burada

istemiyorum. Uyumayacağım. Seni sevmiyorum..--



Anne : --Bayağı öfkeli görünüyorsun!..--



Çocuk : --Evet, okuldan nefret ediyorum, bir daha hiç okula gitmeyeceğim,

hiç gitmeyeceğim!..--



Anne : (İçinden, --Oysa oğlum okulu sever!--) Demek artık okuldan

bıktın..--



Çocuk : --Allahın belası bir yer. İyi bir öğrenci değilim. Hiçbir şey

bilmiyorum. İkinci sınıfta olmam gerekir. (Şimdi üçüncü sınıftadır.)

Matematikten hiçbir şey anlamıyorum (Matematiği çok iyidir.) Öğretmen

sanki bizi lise ögrencisi sanıyor.--



Anne : --Matematik senin için çok zor...--



Çocuk : --Hayır! Kolay. Fakat yapasım gelmiyor.--



Anne : --Öyle mi?--



Çocuk : --Top oynamayı seviyorum. Okula gideceğime hep top

oynasam!?--



Anne : --Top oyununu gerçekten çok seviyorsun, demek?--



Çocuk : --Üniversiteye gitmek zorunda mıyım?-- (En büyük ağabeyi

liseyi bitirmek ve üniversiteye gitmek durumundadır ve aile içinde

bundan çok söz edilmektedir.)



Anne : --Hayır.--



Çocuk : --Daha ne kadar okula gitmem gerekiyor?--



Anne : --Liseyi bitirinceye kadar!--



Çocuk : --Yani üniversiteye gitmek zonında değilim, öyle mi?--



Anne : --Evet, değilsin.--



Çocuk : --İyi, hep top oynayacağım öyleyse.--



Anne : --Top oynamaktan çok zevk alıyorsun, herhalde...--



Çocuk : --Tabü.-- (Tümüyle sakinleşmiş durumda, rahat bir şekilde konuşur.)



Anne : --İyi geceler.--



Çocuk : --Biraz daha benim yanımda oturur musun?--



Anne : --Hıh hı.--



Çocuk : (Daha önce ayağıyla ittiği yorganı çeker, annesinin dizlerini

örter ve okşar.) --Rahat mısın?--



Anne : --Evet, teşekkür ederim.--



Çocuk : --Bir şey değil.-- (Bir sessizlik süresi geçer, daha sonra Timur

burnundan horultular çıkararak, hırıltılı soluklar almaya başlar, abartılmış

bir şekilde burnunu ve boğazını temizleme sesleri çıkarır. Timur'un burnu

kapalı olduğu zaman soluk almakta zorluk çeker, ama annesi onun hiç bu

şekilde horultulu ve hırıltılı soluğunu duymamıştır.)



Anne : --Burnun seni rahatsız mı ediyor?--



Çocuk : --Evet, burnum tıkalı. Acaba burnuma damla damlatmam

gerekir mi?--



Anne : --Faydası olur mu dersin?--



Çocuk : --Hayır.-- (Horultulu hırıltılı soluklar devam etmektedir.)



Anne : --Burnundan gerçekten rahatsızsın...--



Çocuk : --Evet.-- (Hırıltılı, rahatsızlık betirten sesler.) --Keşke uyurken

burnumuzdan soluk olma zorunluğu olmasaydı.--



Anne : (Bu söze çok şaşmış bir durumda; bu fikrin nereden geldiğini

sormak arzusu duyar.) --Uyurken burnundan soluk almak zorunda olduğunu

mu sanıyorsun?--



Çocuk : --Burnumdan soluk almak zorunda olduğumu biliyorum!--



Anne : --Pek de emin görünüyorsun!--



Çocuk : --Çünkü biliyorum. Uzun zaman önce Kemal söyledi bana.

(Hayran olduğu, kendisinden iki yaş büyük arkadaşıdır, Kemal.) --Burnundan

solumak zorundasın, uyurken ağzından nefes alamazsın--, dedi.--



Anne : --Yani ağzından soluk almasan daha iyi olur mu demek istiyorsun?--



Çocuk : --Ağızdan soluk almak mümkün değil!-- (Horultu, hırıltı.)

--Anne bu doğru mu? Yani uyurken mutlaka burnundan soluk alıp

vermek gerekir, değil mi?-- (Uzun açıklamalar, birçok soru, hayran olduğu

arkadaşı hakkında, --Bana yalan söylemez o değil mi?-- türünden

sorular.)



Anne : (Arkadaşının kendisine yardımcı olmaya çalıştığını, fakat çocukların

bazen yanlış bilgiler edindiğini söyler. Anne uyurken birçok kimsenin

ağzından soluk aldığı üzerinde ısrarla durur.)



Çocuk : (Çok rahatlamış görünmektedir.) --Peki, iyi geceler.--



Anne : --İyi geceler.-- (Timur kolaylıkta ağzından soluk alabilmektedir.)



Çocuk : (Birdenbire yine burnundan hırıltı çıkarır.)



Anne : --Ağzından soluk almaya hala çekiniyor musun?--



Çocuk : --Hıh hı. Anne, ağzımdan soluk alırken uyursam... burnum da

dolu... ve eğer geceyarısı uyurken... ağzım kapanırsa ne olur?--



Anne : (Oğlunun yıllardır uykuya dalmaktan korktuğunun şimdi farkına

varır; Timur gece yarısı nefessiz kalarak boğulmaktan korkmaktadır ve

annenin içi sızlar. --Benim zavallı çocuğum,-- der içinden.) --Nefessiz kalarak

belki boğulurum diye mi korkuyorsun?--



Çocuk : --Hıh hı. Soluk almak zorundayım-- (--Ölebilirim-- demeye

cesaret edemez.)



Anne : (Daha ayrıntılı olarak açıklar.) --Bunun olması imkansız. Ağzın

kendiliğinden açılır... aynı kalbin kendiliğinden atması ve gözlerin

kendiliğinden kırpılması gibi.--



Çocuk : --Emin misin?--



Anne : --Evet, çok eminim!--



Çocuk : --Peki, iyi geceler.--



Anne : --İyi geceler, tatlım-- (öper, çocuk iki dakika içinde derin bir

uykuya dalmıştır.) (Gordon, 1970.)



AKTİF DİNLEMENİN ÜSTÜNLÜĞÜ NEREDE?



Diğer dinleme davranışlarına oranla aktif dinlemenin daha yararlı

oluşunun nedenleri üç noktada toplanabilir. Her şeyden önce, bir yakını

olarak, doğru yolu göstermek zorunluğu duymaksızın, onu gerçekten

anlamak amacıyla, karşınızdaki kişiyi bütün dikkatinizle dinlemeniz,

ona büyük bir huzur ve güven sağlar. Bu huzur ve güven

ortamı içinde, kafasındakini olduğu gibi ortaya koymaktan çekinmez.

Konuşan kendini rahatsız eden her şeyi rahatlıkla ortaya koyabilecek

duruma gelince, kendi sorunlarına daha bir iç rahatlığıyla bakabilir

ve o ana dek farkına varmadığı değişik yönler görebilir. Aktif

dinlemeyi sürdüren dinleyici ise, konuşanın sorunlarına hemen bir

çözüm bulmakla yükümlü olmadığı için, konuşanı daha rahatlıkla

anlamaya çalışır; kendini hemen bir cevap bulmakla, bir çözüm getirmekle

sorumlu hissetmez.



Aktif dinlemenin ikinci üstün yanı, örtük anlamları ortaya çıkarmak

için iyi bir olanak sağlamasıdır. İnsanlar sorunlarını, düşüncelerini

ve duygularını çoğunlukla simgesel bir biçimde ortaya koyarlar.

Bir başka deyişle, açıkça ortaya koymazlar. Aktif dinleme, bu simgelere

dalmadan, ayrıntılar içinde kaybolmadan asıl anlama yani mesajın

özüne inmeye olanak sağlar. Yukarıda okuduğunuz çocuk ile annesinin

konuşmasını hatırlayın. Çocuk temeldeki korkusunu ne kadar

sonra ortaya çıkarabildi. Annesi çocuğa en yakın kimse olduğu

halde, daha önceleri aktif dinlemeyi kullanmadığı için oğlunun temel

sorununu anlayamamıştı.



Aktif dinlemenin üçüncü üstün yanı, bir kimseyi daha iyi tanımanıza

olanak vermesidir. Aktif dinleme; söz konusu kişinin daha içtenlikle

açılarak, kendini sizinle paylaşmasına yol açabilir. Böylece

daha sağlam temeller üzerinde kurulmuş ilişkiler doğar.



ŞİMDİ NE SÖYLERDİNİZ?



Bu bölümde yaptığınız Acaba Ne Söylerdiniz? alıştırmasına dönelim

ve bunu bir kez daha değişik bir açıdan uygulayalım.



Karşınıza bir arkadaşınızı alarak alıştırmadaki sorunlar onunmuş

varsayın ve aktif dinlemeyi uygulayın.



Başka bir arkadaşınız size katılabilirse daha iyi olur, üç kişi olarak

çalışın; çünkü grup içinde bu tür bir alıştırmayı yapmak size daha

fazla bilgi verir.



Yineleyelim: Dinlerken yargılamayacak, belirli bir yöne götürecek

türden soru sormayacak ya da cesaret vermeye çalışmayacaksınız.

Konuşanın söylediklerini anlamaya çalışan iyi bir dinleyici olmaya

çalışacaksınız.



HER ZAMAN AKTİF DİNLEME Mİ?



Hayır! Her zaman aktif dinlemeyi kullanamayız. Birisi ne zaman yemeğin

hazır olacağını sorduğunda, --Yemeğin ne zaman hazır olacağını mı

bilmek istiyorsun?-- gibi bir soru yöneltmek herhalde gereksiz

olur ve mutlaka garip karşılanır.



Bir arkadaşınız veya önem verdiğiniz bir kişi, sizinle konuşmaya

niyetlendiğinde, ya da yüz ifadesi, oturuşu ve duruşuyla onun sıkıntılı

olduğunu hissettiğinizde, aktif dinlemeyi kullanmanız uygun

olur. Belki de en doğru yol şudur: Kendinizi bir kimseye yardım etmeye

ve o kimsenin sorunlarını çözmeye yönelmiş hissettiğinizde,

aktif dinleme zamanı gelmiş demektir.



Son olarak da şunu belirtelim: Bir kimsenin sorunuyla gerçekten

ilgilenmiyorsanız, sırf yardım eder görünmek için aktif dinlemeyi

kullanmayın. Çünkü sizin sesinizin tonundan, ifadenizin tüm yapısından,

ilgilenmediğiniz ortaya çıkar ve karşınızdakine bir yararınız

olmadığı gibi, onu derinden kırabilirsiniz de.



SÖZÜN KISASI



Her ağzımızı açtığımızda, bizim için o an önemli olan bir yönümüzü,

duygu ve düşüncemizi dile getirmekteyiz. İyi bir dinleyici, söylediklerimiz

içinden hangisinin önemli olduğunu anlayabilen ve bizimle

ilişkisini bu anlayışı temel alarak kurabilen kişidir. Fakat, dinleyici

durumunda olan kişi, genellikle, kendi iç dünyasıyla o denli doludur

ki, sorunlarımızı, özlemlerimizi, kaygı ya da beklentilerimizi, bizim

iç dünyamızın oluşturduğu çerçeve içinde algılayamaz. Dinlermiş gibi

görünür, ama gerçekte dinlemez; söylediklerimizin hepsini değil,

ancak bazılarını (ve çoğu kez işine geleni) duyar; bir başka söyleyişle

dinlerken, bizim duygu, düşünce ve arzularımızı değil, kendi iç dünyasını

merkez alır. Duyduklarını anlama yerine yargılar, çözümlemeye

kalkar, karşısındakini belirli bir konuya yöneltmek için sorular

sorar ya da temel sorunu kavramadan rahatlatmaya çalışır.



İyi bir dinleyici olabilmek için, kişinin geri-iletim sürecini sık sık

ve yerinde kullanmasını öğrenmesi gerekir; böylece iletişim tek yönlü

olmaktan çıkar, çift yönlü olur. Aktif dinleme adını verdiğimiz bu

çift yönlü iletişim, alınan mesajları biraz daha belirginleştirerek konuşana

geri verir. Öyle ki, konuşan kimse gerçekten --duyulduğunu--

hisseder; benliğinin --geçerlik kazandığını-- sezer; bunun sonucu olarakta

iç dünyasını daha serbestçe ifade etme eğilimini gösterir. İç

dünyasını serbestçe ifade edebilen kimse sorunlarını, güçlü ve zayıf

yönlerini daha kolaylıkla görmeye ve doğal olarak, bu sorunlara daha

gerçekçi çözümler getirmeye başlar. Bu nedenle; değer verdiğimiz,

kendimize yakın bulduğumuz kimselerin sorunlarına yardımcı

olmak için aktif dinlemeyi kullanmak, öğüt vermek, yol göstermek,

yargılama ya da rahatlatmak türü bir yaklaşımdan daha yararlı olur.



Görünüşte Dinleme ya da İşittiğini Duymama



Başkalarını iyi dinleyebilme alışkanlıklarınızı geliştirdikçe, kendinizi

iyi dinletebilme gücünüzün de geliştiğini göreceksiniz. Aşağıdaki

alıştırmayı yaparak bu yönde daha ayrıntılı uygulama ve düşünme

olanağı bulabilirsiniz.



1. Üç ya da dört arkadaşınızla bir araya gelin.



2. Arkadaşlarınızın her biri iki dakika süreyle kendisi için önemli

olan bir konudaki fikrini söylesin. Bu konular çeşitli olabilir.

(Türkiye'nin NATO'dan çıkması ya da kalması; çalışan kadınların

tırnaklarını uzatması; trafik sorununun nasıl çözüleceği

gibi.) Konuşan belirli bir konuda fikirlerini söylerken, gruptaki

diğer kimseler, kendileriyle ilgili bir sorunu düşüneceklerdir.

Örneğin, o gün ne yemek pişirileceğini, yapmadığı ödevini

nasıl bitireceğini, doğum günü için kardeşine ne hediye alacağını

vb. Konuşan fikirlerini açıklarken, dinleyenler kafalarındaki

sorunla ilgili ne yapacaklarına karar vermeye çalışırlar.

Ancak böyle yaparken de, gruptaki konuşmacılara karşı

kaba davranmamalı, sanki dinliyormuş gibi ara sıra kafa sallamalı

ve konuşanın gözünün içine bakmalıdırlar. Bunlar olurken

dinleyicilerin kafaları kendi sorunlarıyla meşgul olmalı,

konuşanın söylediklerine pek aldırış etmemelidirler. Kısacası,

dinleyiciler dış görünüşleri açısından karşılarındakiyle, iç

dünyalarında da kendi sorunlarıyla ilgilenmelidirler.



3. Gruptaki herkes konuşma olanağı bulduktan sonra, iki aşamada

izlenimlerinizi gruptakilerle paylaşın: 1) --görünüşte-- dinleyenler

olarak karşısınızdaki konuşurken neler hissettiniz. 2) Daha sonra

siz konuşurken, karşıdaki gerçekten dinleme yerine, kendi sorununu

düşündüğü zaman neler hissettiniz.



4. Şimdi farklı bir şey yapacaksınız: Her biriniz kafanızı meşgul





eden bir kişisel sorununuzu ortaya atın ve bu sorunu nasıl

çözmeyi düşündüğünüzü beş dakika kadar anlatın. Bu sorunla

ilgili duygu ve düşüncelerinizde başarabildiğinizce dürüst

ve açık olmaya çalışın. Siz konuşurken birisi bir fikir ya da

duygu ortaya koyduğunda, bunu mutlaka kendi sorunuzla

ilişkili hale sokun ve kendi sorununuzdan ayrılmayın. Başkalarının

söyledikleri sizi kendi sorunuzdan uzaklaştırmasın.

Şunu aklınızdan çıkarmayın: Sizin göreviniz diğerlerine kendi sorunuzu

anlatmak. Diğer tüm konuşmaları bu görevi yerine getirmek

için bir araç olarak kullanın.



5. Bir önceki maddede belirtilen konuşma alıştırmasını yaptıktan

sonra, birkaç dakika için neler duyduğunuzu paylaşın. Ayrıca

başkaları konuşurken onları dinlemediğiniz zaman neler hissettiniz?

Bunlar üzerinde tartışın.



Aktif Dinleme



1. Arkadaşlarınızdan birini bu alıştııma için ikna edin. Kimsenin

sizi rahatsız edemeyeceği bir yere oturun. Biriniz --A--, öbürünüz --B-- olun.



2. --A-- kendisi ya da öbür kişi hakkında kişisel bir ifadede bulunur.

(Kişisel ifadeden kasıt, söz konusu kimsenin kişiliği, görünüşü,

nasıl hissettiği ya da kişisel bir sorunu gibi, o kişiye

ait özgü bir ifadedir. Örneğin, --Sen arkadaşlarına yardım etmekten

hoşlanan bir kişisin,-- kişisel bir ifadedir; diğer yandan,

--Bugün hava sıcak ve nemli;-- kişisel bir ifade değildir.)

Bu kişisel ifadenin dinleyenin ilgisini çekecek bir özelliği olmasına

özen gösterin. İfade önemli bir konuyu içeriyorsa, birden

çok cümleden oluşabilir.



3. --A-- cümlesini bitirince, --B'' ifadesinin anlamını kendi kelimeleriyle

tekrar etmeye çalışır. Bunu yaparken, --Anladığım kadarıyla sen ... diyorsun;--

gibi, ya da buna denk bir ifade kalıbı kullanılabilir. Bu aşamada --B-- sadece

--A--nınsöylediğini ifade etmeye çalışmalı, kendisi buna herhangi bir

yorum ya da yargı katmamalıdır. --B--nin görevi --A--nın söylediğini

sadece anlamaktır, çözümlemek ya da değerlendirmek

değildir. --B-- papağan gibi --A--nın söylediğini aynı kelimelerle

değil, fakat kendi kelimeleriyle ama aynı anlamı ifade edecek

biçimde yapmalıdır. Örneğin:



--A--: --Sen giyimine çok titizlik gösteren bir insansın;-- demişse,



--B--: --Anladığım kadarıyla, sen benim nasıl giyindiğime çok

dikkat ettiğimi söylüyorsun;-- şeklinde --A--nın ifadesinin anlamını

kendi kelimeleriyle geri verir.



4. --A-- şimdi --B--nin söylediği kendi ifadesinin anlamını tam verip

vermediğini belirtir. Eğer bir yanlış anlama olmuşsa, yanlış

anlamanın nerede olduğunu --A-- belirtmeli ve --B-- de bu

yanlış anlamayı ortadan kaldıracak biçimde ifadeyi bir kez daha

tekrarlamalıdır. Her ikiniz de tam tatmin oluncaya kadar

bu düzeltme işlemine devam edin.



5. Şimdi --B--nin sırasıdır. 'B-- kişisel bir ifadede bulunur ve bu

kez --A-- kendi kelimeleriyle bu anlamı tekrar eder ve her iki

taraf da tam tatmin oluncaya kadar 3. ve 4. basamaklarda belirtilen

işlemler sürdürülür.



6. Yukarıda anlatılan süreci her biriniz üç ya da dört ifade üzerinde

denerseniz, geri-iletim konusunda duyarlığınızı gerçekten

arttırmış olursunuz.



7. Şimdi aşağıdaki soruları cevaplandırmaya çalışınız:



-Bir dinleyici olarak karşınızdakinin ilk ifadesini anlamanız

ne kadar doğruydu?



-Burada yapmış olduğunuz dinleme davranışıyla, her gün

alışkanlık sonucu yaptığınız dinleme davranışı arasında bir

fark var mı? Hangisi daha fazla zaman ve enerji alıyor? Hangisi

sonunda daha yararlı oluyor?



-Karşınızdaki sizi gerçekten anlamak için dinlerken, neler

hissettiniz? Bu duygu diğer zamanlarda konuşurken sizi dinleyenlerin

karşısında hissettiklerinizden farklı mıydı?



:::::::::::::::::



8



Sürtüşme ve Çatışmalar



--Kişiler iyi niyetli olur ve birbirleriyle nasıl konuşacaklarını bilirlerse;

aralarında tartışma, çatışma çıkmaz;-- kanısı yaygındır. Aynı düşünceye

bir başka yönden bakılırsa, --Aralarında sürtüşme çıkan kimseler,

iyi niyetli olmayan ya da birbirleriyle nasıl konuşacağını bilmeyen

kimselerdir,-- sonucuyla karşılaşılır. Bu ifadeler, bazı iyi niyetli

özlemleri dile getiriyor olabilir, ama gerçekleri ifade etmez. Çünkü

insanlar bir arada yaşadıkları sürece, ne kadar iyi niyetli ve anlayışlı

olurlarsa olsunlar, aralarında sürtüşmelerin, çatışmaların çıkması

kaçınılmazdır.



Sürtüşmenin çıkmasını önlemek, ancak kızgınlık ve kırgınlık

duygularına aldırmayarak ya da bunları yadsıyarak mümkündür. İç

benliğin doğal bir parçası olan bu duygulara sırt çevirerek, aralarında

çatışma çıkmasını önlemeye çalışan bir çift düşünün: Birbirlerine

söyleyemedikleri şeyleri içlerinde biriktirince, birbirlerine yabancılaşma

ve uzaklaşma önce kendi içlerinde baş gösterir; kendi iç benliklerinin

bir parçası olan kızgınlık duygularını bastırarak, bunları

yadsıyarak kendilerine yabancılaşmaya başlarlar.



Kendine gittikçe yabancılaşan bir kadın ya da erkek bir süre sonra

eşine de yabancılaşır. Bir kimse kişiliğinin önemli yanlarını bastırarak

onları yok varsayarsa, kendi gerçekliğini yitirir ve onunla yakın

bir ilişki kurma olanağı kalmaz. Yakın ilişkilerin, dostlukların

doğabilmesi için kişilerin iç benlikleriyle kendilerini ortaya koyabilmeleri

gerekir.



Birlikte iş gören, beraber yaşayan kişilerin aralarında çatışma ve

sürtüşme çıkması doğaldır. Öte yandan günlük gözlemlerden biliriz

ki, tartışmalar sonucu kişiler birbirlerine kırılırlar, hatta ilişkilerini

keserler. İnsanların tartışarak birbirlerini kırdıkları, arkadaşlıklarını

sona erdirdikleri bilindiği için, kızgınlık duygularını açığa vurmaktan

ve bir çatışmaya girmekten kaçınılır; çünkü arkadaş ve yakınlar

gücendirilerek kaybedilmek istenmez.



Yakın ilişki kuran iki birey arasında çatışma çıkması doğaldır. Ne

var ki bu çatışma yüzünden ilişkinin bozulması doğal değildir. İnsanlar

aralarında çıkan duygusal sürtüşmeleri birbirlerini daha iyi

anlayabilmek için bir araç olarak kullanıp dostluklarını pekiştirebilirler.



Burada evlilik ilişkilerine kısaca dokunmak isteriz; çünkü --aynı

yastığa baş koyan-- iki insanın yakın ilişkiler içinde olmasından doğal

ne olabilir? Evlilik ilişkileri üzerine incelemeleriyle ün yapan

Amerikalı psikolog George Bach ve Peter Wyden (1968), karı kocanın

aralarında tartışabiİmelerinin önemli olduğu üzerinde dururlar. Evli

çiftler üzerinde yaptıkları bir araştırmadan elde ettikleri bulguları

aşağıda şöyle özetliyorlar:



--Birbirlerine yaklaşamamaktan yakınarak bize başvuran çiftlerin

dışındaki evliliklerde de birbirinden uzak kalma, birbirine yaklaşamama

sorununun var olduğunu düşünürdük. Bu düşüncemizin doğru

olup olmadığını anlamak için bir araştırına yaptık. İşimiz, sosyal

ilişkilerimiz ya da öğretim görevlerimiz dolayısıyla tanıdığımız kimselere,

--mutlu aile-- üzerinde bir araştırma yapmak istediğimizi ve kendilerinin

tanıdığı mutlu aileleri, oldukça ayrıntılı bir biçimde bize anlatarak

tanıtmalarını istedik. Böylece, birçok aile arasından, mutluluk

yönünden üst tabakayı oluşturan bir seçkin zümre elde ettik.



Bu yolla elde edilen 50 çifte sorular sorarak aralarında çıkan duygusal

sürtüşmeleri nasıl çözdüklerini araştırdık. Sorulardan biri şuydu:

--Az da olsa, ara sıra herhalde eşiniz size kızar. Böyle durumlarda

eşiniz ne yapar?-- Daha sonra, --Böyle durumlarda eşinizin içinden ne

yapmayı geçirdiğini düşünürsünüz?-- diye bir soruyla devam ettik.



Bu mutlu karı ve kocalara bu tür sorular ayrı ayrı sorulduğunda,

alınan cevaplar oldukça düşündürücüydü: Hemen hemen hiçbiri karşısındakinin

içinden ne geçtiği hakkında bir fikre sahip değildi. Tipik

cevaplardan biri şöyleydi: --Eşimin canı bir şeye sıkıldığında bana hiçbir

şey söylemez. Bu can sıkıcı şeyi hemen unutur.-- Diğer eşle konuştuğumuzda,

kızgınlığını belirtmemek için kendisiyle çok çetin mücadelelere

giriştiğini belirtiyordu. Kızgınlığını kontrol etmesi gerektiğini

düşünmekteydi, çünkü kızgınlığını belirtirse, eşinin çok kırılıp kendisinden

soğuyacağından korkuyordu.



Bu araştırmamızda üç tip evlilik ortaya çıktı: Kartondan yapılmış

evlere benzeyen evlilikler, oyun oynayan evlilikler ve gerçekten birbirine

yakın olan çiftler. Karton evlere benzettiğimiz evliliği kuranlar en

büyük grubu oluşturuyordu. Bunlar evliliğin daha çok kurumsal ve

biçimsel dış görünüşüyle ilgilenip yetiniyorlardı. Bu çiftlerin arasında

gerçek anlamda insan insana bir yakınlık doğmamıştı; bir arada bulunuşları,

--Başkası ne der?-- kaygısına ve elde ettikleri sosyal prestiji

kaybetmeme isteğine dayanıyordu.



İkinci gruptakilerin sayısı daha azdı ve birbirlerine daha yakın

çiftlerden oluşmaktaydı. Bu çiftler de temelde tüm toplumsai töre ve

gelenekleriyle evlilik oyununa kendilerini kaptırmışlardı. Bu evliliklerin

çoğu, ekonomik avantajları yitirme ve bir değişimin ortaya çıkaracağı

belirsizliklerden korkma nedenleriyle süregelmekteydi. Bu kişiler

birbirlerini korumaları gerektiğini düşünüyorlardı; onlara göre evliliğin

insan yaşamına getireceği hiçbir mutluluk yoktu; ama beraberlikten

şikayet etmek hem kötü bir davranış, hem de karşısındakine bir

saygısızlık olacaktı. Ayrıca bekar kalmanın yalnızlığı daha da berbat

bir şeydi.



Son grupta sadece iki çift vardı. Bunlar gerçekten birbirlerine yakın

ilişki kurmuşlardı. Bu gerçek ve yakın ilişkinin sırrını kendilerinden

sorduğumuzda, cevabını bilmediklerini, bu konuda akıllarına

söyleyecek hiçbir şeyin gelmediğini ifade ettiler. Diğer gruptaki çiftlerden

farklı olarak, bu gruptaki çiftlerin aralarında sürekli olarak

tartıştıklarını gözledik. Ancak birbirleriyle çatışmalarının, tartışmalarının

çok doğal bir şey olduğunu kabul etmiş görünüyorlardı.



Sorduğumuz zaman, --Hemen hemen her konuda tartışırız biz,

bundan daha doğal ne var!-- şeklinde cevapladılar. Kızgınlıklarını depolamadan

tartışarak birbirlerine belirtmelerini evliliğin doğal bir

parçası olarak kabul etmeleri, onları diğerlerinden ayırt eden en belirgin

özellikti.



Çalışmalarımızı derinleştirdikçe ortaya çıkan sonuç şu oldu: Birbirlerine

kızgınlıklarını, kırgınlıklarını söylemeyen çiftler kibar değil,

fakat --sahte--ydiler. Zamanla biz, yıkıcı ve yapıcı tartışmaları birbirinden

ayırt etmeye başladık ve kızgınlığın öyle denetlenemeyen, bir

sel gibi her şeyi silip süpüren bir şey olmadığını öğrendik.-- (George

Bach ve Peter Wyden, 1968).



Bu bölümde, kişilerin aralarındaki çatışma ve sürtüşmeleri, ilişkilerinin

gelişme ve derinleşmesinde bir araç olarak nasıl kullanabilecekleri,

bu yolda bir fırsat olarak nasıl değerlendirebilecekleri konusu

üzerinde durulacaktır. Asıl konuya geçmeden önce, çatışma ve

sürtüşmeden dolayı dostluğun, arkadaşlığın nasıl bozulduğuna, insanların

birbirlerini nasıl itip uzaklaştırdığına dikkati çekmek istiyorum.



İki kişi aralarında ortaya çıkan bir sorunu yapıcı bir tutumla ele

alır ve tartışırlarsa, aralarındaki ilişki bir gelişme fırsatı kazanmış

olur. Çocukluktan beri öğrenilen ve ortaya çıkan bir sorunu tartışmak

için kullanılan yıkıcı tutumsa, iki kişinin birbirinden uzaklaşmasına,

ilişkilerinin zayıflayıp kopmasına yol açar.



YIKICI TARTIŞMA



Burada, genellikle yetişirken öğretilen, çocukluktan beri çevrede görülen,

kırgınlık ve kızgınlık belirten davranış biçimleri ele alınacak.



1. Kaçınmak: Bazı kişiler herhangi bir kimseyle çatışmaya girmemek

için bilinçli ya da bilinçsiz, çeşitli kaçma davranışlarında bulunurlar.

Kendilerine sorulduğu zaman canlarının bir şeye sıkıldığını

söylemezler. Kaçınılmaz bir biçimde çatışma çıkmışsa, ya orayı terkederler,

ya uyumak isterler, ya da sanki çok önemli bir uğraşları

varmış gibi, başka hiçbir şeyle ilgilenmeyip sadece yaptıkları işe bakarlar.

Başka bir deyişle, ellerinden geleni yaparak çatışma durumuyla

karşılaşmaktan kaçarlar. Bu davranış içinde olan bir insana

hitap etmek güçtür. Çünkü karşımızda söylenecek söze muhatap olarak

bizi dinleyecek, etkileşimde bulunacak bir kişi yoktur. Böylesine

--kaçıcı-- biriyle tartışmaya girmek, eldivenlerini bile takmak istemeyen

bir boksörle maç yapmaya benzer.



2. Hasıraltı etmek: Hasıraltı eden kimse, sadece tartışmaya girmekten

kaçınmakla kalmaz, sanki tartışacak bir konu yokmuş, kendisiyle

diğer kişi arasında bir sürtüşme söz konusu değilmiş gibi

davranır. Görünüşte, ona göre her şey güllük gülüstanlıktır: Bu tutum

karşısındakinde hem suçluluk; hem de kırgınlık duygusu uyandırır.

Aralarında bir sorun olduğunu, bu konuda konuşmak ve bir

şeyler yapmak istediğini hisseden kişi, sorunların karşıdaki tarafından

hasıraltı edildiğini görünce, --Ben niçin bu kadar geçimsizim?

Bütün sorunları ben mi yaratıyorum ki, o hiçbir şeyin farkında değil!--

gibi bir duyguya kapılarak kendini suçlu hisseder. Öte yandan,

bu suçluluk duygusuyla birlikte, kişi --Gerçekte, benim onun yanında

değerim yok. Değerim olsaydı, benim ne demek istediğimi hemen

görür ve beraberce bu soruna eğilmek isterdi!-- biçiminde bir düşünce de

geliştirebilir. Bu düşünce kırgınlık duygusunu da beraberinde

getirir.



3. Suçlu hissetirmek: Bir insan karşısındakine açıktan açığa ve

doğrudan kızgınlık ya da kırgınlığını söyleyemiyor, fakat imalı yollarla

karşıdaki kişinin kendini mutsuz ettiğini ifade ediyorsa, kullandığı

teknik --suçlu hissettirme-- yöntemidir. Bu tutum, --karşıdakini

suçlu hissettirerek istediğini yaptır-- biçiminde özetlenebilir.



Örneğin kadın, kocasının ayakkabısıyla eve girmesine sinirleniyor;

bu kızgınlığını açıkça söyleyeceği yerde, --Benim işim gücüm ne

ki, aldırma, sen gir ayakkabınla içeri, nasıl olsa yarın senin hizmetçin

temizleyecek evi yeniden;-- der. Ondan sonra da ekler, --Off, keşke

doğmaz olaydım; bıktım bütün gün evde çalışmaktan.--



Bu tip insanlarda, diğer insanları kullanma eğilimi bulunur. Bir

sorunu çözmek için, fikir ve duygularını açık seçik doğrudan ifade

edecek yerde, yaptırmak istedikleri şeyleri başkalarını suçlu hissettirerek

gerçekleştirmeyi yeğlerler.



4. Konuyu değiştirmek: Çatışma olasılığı belirdiği anda konuyu

değiştirmek, sık kullanılan yöntemlerden biridir. Bu tür eğilimi olan

iki kişinin gerçek anlamda bir ilişki geliştirebilmeleri zordur. Çatışma

ve sürtüşmeden kaçtıkları için sürekli --kibar insan-- maskelerini

takarlar ve bu maskelerin altında yatan gerçek kişilikleriyle hiçbir

zaman ilişki kuramazlar. Böyle bir ilişki içinde olan kişilerin ilişkisine,

--beraber olma oyunu-- olarak bakmak daha doğrudur.



5. Eleştirmek: Bizi sinirlendiren bir sorunu konuşacağımız yerde,

kızgınlığımızı, karşımızdaki kişinin başka davranışlarını eleştirerek

dile getiririz. Bu gibi durumlarda karşımızdaki bizim gerçekten neye

kızdığımızı pek anlayamaz. Yalnız kendisini kırmak, hırpalamak istediğimizin

farkındadır. Ortada bir düşmanlık duygusu vardır, ne

var ki, bu düşmanlığın nereden kaynaklandığı ise pek belirgin değildir.



Örneğin, bir yıl önce yapmış olduğu yüz kızartıcı hareketlerini

karşımızdakine bir anda anımsatıveririz. Karşımızdaki böyle bir olayı

hatırlatmamız için herhalde kendisine kızmış olmamız gerektiğini

farkeder, ama neye kızdığımızı bilemez. Doğrudan kızgınlığımızı belirtecek

yerde, karşımızdakini dolaylı eleştirmeye yöneldiğimiz zaman,

bu tür bir davranış, sağlam temeller üzerine kurulmuş olsa bile,

ilişkimizi içerden kemiren bir kurt gibi zayıflatır ve çökertir.



6. Akıl okuyuculuk: Karşındakini dinleyecek ve söylediklerini

onun ifade ettiği biçimde anlayacak yerde, o kimsenin kişiliğini çözümleyerek,

onun gerçekte ne demek istediğini kendisine öğretir bir

biçimde anlatarak ya da diğer kişiye temelden neyin bozuk olduğunu

göstererek bilgiçliğini ve üstünlüğünü belirtmeye çalışır.



Karşıdaki onu, --Ne olur sigaranı başka odada iç, dumandan rahatsız

oluyorum;-- dediğinde, --akıl okuyucu-- hemen cevabı yapıştırır.

--Aslında sen benden rahatsız oluyorsun, çünkü başarımı kıskanıyorsun!

Haydi itiraf et beni kıskandığını.-- Böyle davranan --akıl okuyucu--,

kendi duygu ve düşüncelerini dinlemek fırsatını da bulamaz;

kendisinin ne hissettiği onun için erişilmez bir noktada kalmıştır.

Karşıdakinin aklını okumaya kendini kaptıran kişi, sadece kendisinin

değil, karşısındakinin de duygularını da algılayamaz. Böyle bir

kimseyle konuşan kişi duyulmadığını, dinlenmediğini hisseder. Kırgınlık

ve kızgınlığı daha da artar; bu duygulara bir de, --temas-- edememekten,

karşıdakine ulaşamamaktan doğan --bozulma-- duygusu eklenmiştir.



7. Tuzak kurmak: Bazı kişiler karşılarındakinden bir davranış

yapmasını isterler. Karşıdaki bu davranışı yapınca, sanki önceden isteyen

kendileri değilmiş gibi, bu davranışı yapana yüklenirler. Örneğin,

--Haydi gel seninle tam dürüst olalım, içimizden geçtiği gibi konuşalım,

aklımızdan geçenleri birbirimizden saklamayalım;-- derler.

Fakat karşıdaki bu isteğe uygun olarak kendi içinden geçenleri dürüstçe

paylaşmaya başlayınca, hemen surat asmaya, kinayeli laf

çarptırmaya başlarlar.



8. İma etmek: Bazı kimseler kızdıklarını hiçbir zaman açığa vurarak

belirtmez, ancak ima yoluyla bazı ipuçları verirler. Örneğin, karısının

fazla para harcamasından yakınan adam, bir gün karısını karşısına

alıp şikayetini açık seçik dile getirecek yerde, karısı her alışverişten

gelişte, --O aldığın şey o kadar paraya mı mal oldu!.. Allah Allah!...--

der ve kafasını hemen elinde tuttuğu gazeteye gömer.



Karısı bu durumda kocasının kızgınlığını hisseder, ne var ki bu

kızgınlığın kendine karşı mı, aldığı şeylere karşı mı, yoksa satın alma

davranışına karşı mı olduğunu pek kestiremez. Kocasıyla açık konuşma

olanağını bulamaz. Çünkü kocası kızgınlığını imalı bir yolla

belirtmeyi, açık olmaya yeğlemektedir. Böylece, içinde duygusal bir

gerilim biriken ve bu gerilimin sürekli rahatsızlığını hisseden kadın,

elinde olmadan kocasına karşı hınç duymaya başlar. Kadında gittikçe

gelişen bu hınç duygusunun kocasıyla aralarındaki ilişkiyi ne yönde

etkileyeceğini tahmin etmek herhalde pek zor olmasa gerek!



9. Bardağı taşırmak: --Bardağı taşıran son damla-- ifadesi, bazı kişilerin

davranış türleri için kullanılabilir. Karşısındakine kırılan, darılan

ya da kızan kişi, bu kızgınlığını karşısındakine o anda belli etmez;

fakat bu tür olumsuz duyguları depo etmeye başlar. Karşısındaki

ne zaman onu kızdıracak ya da üzecek bir şey yapsa, kızgınlık

ve kırgınlıklar depolanmaya devam eder. Bir gün, önemsiz bir olay,

önceden birikmiş olan tüm kızgınlık ve kırgınlıkları harekete geçiren,

başka bir deyimle, --bardağı taşıran son damla-- işlevini görür.

İşte o anda kişi, içine attığı bütün sorunları ortaya koyar. Fakat o anda

karşıdaki sadece bardağı taşıran o ufacık olayın farkındadır. Bu

kadar büyük bir patlamayı anlayamaz, kendisine büyük haksızlık

yapıldığını düşünür. Böyle bir düşüncenin etkisiyle her iki taraf birbirine

saldırıya geçer ve sorunu çözmek yerine, birbirlerini hırpalamak,

birbirlerini kırmak asıl amaç olur.



10. Tedirgin etmek: Öyle kimseler vardır ki, kızgınlıklarını,

kırgınlıklarını açıkça ifade etmek yerine, karşısındakinin tedirgin olacağı

davranışlar yaparak onu rahatsız etmeye, ancak bu yolda kendi

duygularını dile getirmeye kalkarlar. Örneğin, kocasına kızan kadın

onun mutfakta pis bulaşık görmeyi sevmediğini bildiğinden, birkaç

gün sürekli bulaşıkları pis olarak ortada bırakmaya başlar. Bir başkası,

eşinin yüksek sesle geğirmeyi sevmediğini bildiği için geğirmeye

başlar. Bir diğeri de yatakta tırnak keserek karşısındakine kızgınlığını

ifade etmeye çalışır.



Bu tür davranışlar, duyguların açıkça dile getirilişi değil, düşmanlık

dolu, dolaylı ifadelerdir. Kendisine böyle davranılan eş, 'tedirgin olur'

ve karşısındakini kırmak için elinden geleni ardına koymaz.

Böylece birbirlerine karşı 'ellerinden geleni ardına koymayan',

birbirlerini kırmak için yarışan iki kişi ortaya çıkar. Amaç, insanların

birbirlerini kırmak için etkili yollar aramasıysa, 'tedirgin'etme' yöntemi

en uygun yollardan biridir.



11. Şakaya boğmak: Bazı kişiler kendilerine ciddi bir duygu yöneltildiğinde,

işi hemen şakaya dökmek ve bu yolla ciddi duygulardan

kurtulmak isterler. Özellikle bunlar kızgınlık, kırgınlık ve darılma

gibi ciddi duygular olursa, bu şakaya boğma davranışı daha da

belirgin olarak kendini göstermeye başlar. Okuyuculardan bazıları,

--Oh ne güzel, şakacı bir adam, insana hiç kavga etme fırsatı bile vermez,

sürekli neşeli tutar karşısındakini-- diye düşünebilir.



Bir an için, uzun süre --şakacı biriyle-- birlikte yaşadığınızı düşünün.

Mutlaka işitilmek, mutlaka anlaşılmak ve sizi rahatsız eden sorununuzla

uğraşmak istediğiniz durumlarda, karşınızdaki kişi şakalar

yapmakta ve bu davranışıyla sizin sorununuzu, dolayısıyla sizi,

ciddiye almadığını ortaya koymaktadır. --Şakaya boğucu tip--ler, yakın

ve samimi ilişkiler geliştirmekte zorluk çekerler.



12. --Yaraya-- dokunmak: Herkesin, psikolojik anlamda, son derece

duyarlı olduğu, --yaralı-- yerleri vardır. Buralara dokunduğunuz

zaman karşınızdakiyle aranızdaki ilişkinin bozulma olasılığı yükselir.

İnsanların duyarlı oldukları bu --yaralı-- yerleri görünüşleriyle, zihinsel

güç ve yetenekleriyle, geçmişte yapmış oldukları davranışlarıyla

ya da kişiliklerinin belirli bir yanıyla ilgili olabilir. Kişinin bu

noktalarını ancak ona yakın olan kimseler bilir. Bu yakın kimseler,

kızgınlıklarını, kişiyi bu duyarlı noktalarından yakalayarak belirtiyor

ve öç alıyorlarsa, bu hastalıklı bir ilişkidir ve sürekli hırpalanır.



13. Değişmeye izin vermemek: Değişmeye izin vermeyenler, bir

kişiyle daha önce kurdukları ilişkinin hep öyle kalmasını isterler.

Oysa, yaşam akıp gitmekte, bu akış içinde kişiler yeni yaşantılara sahip

olmakta ve değişmektedirler. Değişmek kişilerin olaylara ve kendilerine

yeni açılardan bakabilmeleri demektir. İnsanın değişen, gelişen

yönünü kabul etmemek, onun en önemli bir niteliğini görmezlikten

gelmek demektir.



Değişmeye izin vermeyenler, yıllar önce kendi aralarında konuştukları,

anlaştıkları bir konuda en ufak bir düşünce ve duygu değişikliği

bile istemeyenlerdir. Biliyorsunuz, Nasreddin Hoca'ya yaşı

sorulduğunda, --Otuz sekiz;-- demiş. Çevredeki biri, --Nasıl olur Hoca,

on sene önce de sen otuz sekiz yaşında olduğunu söylemiştin!--

diye hatırlatınca, Hoca, --Ben erkek adamım, söylediğim sözden geri

dönmem!-- diye cevap verir. Kişi istese de istemese de değişmek zorundadır.

Yaşamın değişim getirdiğini görememek, Hoca'nın hikayesindeki

gibi kişiyi sadece gülünç duruma sokmakla kalmaz, onun

ilişkileri yönünden de büyük zorluklar yaratır.



Kadın kocasına, --Ne olur ev işinde bana biraz yardım et. İki çocuğun

bakımı, ev idaresi, işte çalışmak! Artık yetiştiremiyorum, çok yoruluyorum!--

dediğinde, koca, --Evlenmeden önce ben seninle konuşmuştum,

ben ev işlerinden hoşlanmam ve sana bu konuda yardım

edemem. Sen de bunu kabul etmiştin!-- diye cevap verirse, değişmeye

izin vermeme söz konusudur. Yaşam koşulları değiştiği halde, koca

düşünceseni değiştirmez, karısına yardım elini uzatmaz. Böyle bir

tutum sonucu, bu çiftin evlilik ilişkilerinin nasıl olacağını tahmin

etmek herhalde zor olmasa gerek.



14. Yoksun bırakmak: Karşısındakine kızdığı ya da kırıldığı zaman

bazı kimseler bu duygularını olduğu gibi belli edecek yerde,

karşısındakinin ihtiyacı olan bir şeyi vermeyerek ondan öç almaya

kalkarlar. Bu verilmeyen şey ilgi, sevgi, iyi yemek, neşe, cinsiyet, para

olabilir. Bu davranış biçimi iki kişi arasındaki sorunu çözmek yerine,

daha derin yaralar açar ve daha başka sorunlar ortaya çıkarır.



15. Yardımı esirgemek: Karşısındakine kızınca, bu kızgınlığı

--Ben sana gösteririm!-- tutumu içinde halletmeye kalkışabiliriz. Bir

gün kişinin gerçekten yardımımıza gereksinimi olduğunda, bu yardımı

ondan esirgeriz. Yapılacak yardım bazı saldırgan kimselerden

onu korumak olabileceği gibi, yalnızlık duyduğu bir zaman onun yanına

gidip arkasını sıvazlamak gibi bir davranış da olabilir. --Ben sana

gösteririm;-- --Bir gün elime düşersin-- tutumu içinde olan iki kişinin,

birbirlerine karşı kuşku ve güvensizlik duyguları geliştireceğini

söylemek, herhalde büyük bir kehanet olmaz. Birbirinden şüphe

eden ve birbirine güvenmeyen iki kişinin ilişkisi, --yakın ilişki-- olmaktan

uzaktır.



KIZGINLIĞINIZI NASIL BELİRTİYORSUNUZ?



Kızgın olduğunuz zaman yapabileceğiniz değişik davranışları tartışmış

bulunuyorsunuz. Şimdi her bir davranış biçimini sizin kendinizin

nasıl gösterdiğini düşünerek gözden geçirin.



Gözden geçirmeniz için şöyle bir yoİ öneriyorum: YIKICI TARTIŞMA

başlığı altında yer alan ve aşağıda liste halinde verilen davranış

türlerinin her birini okuduktan sonra, bu davranışı ne kadar sıklıkta

yaptığınızı anımsamaya çalışın. Bazı davranış türlerini hiç yapmadığınız

halde, bazılarını sık sık yapıyor olabilirsiniz. Bu konuda

size yardımcı olmak amacıyla aşağıya harflerle belirtilmiş ifadeler

konmuştur.



A : Hiçbir zaman böyle davranmam.



B : Çok ender olarak böyle davrandığım olur.



C : Bazen böyle davranırım.



Ç : Oldukça sık böyle davranırım.



D : Pek sık böyle davranırım.



E : Her zaman böyle davranırım.



Her bir davranış türünün yanına harflerle belirtilmiş ifadelerden

birini koyarak, bu davranışı hangi sıklıkta yaptığınızı belirtebilirsiniz.



( ) 1. Kaçınmak



( ) 2. Hasıraltı etmek



( ) 3. Suçlu hissettirmek



( ) 4. Konuyu değiştirmek



( ) 5. Eleştirmek



( ) 6. Akıl okuyuculuk



( ) 7. Tuzak kurmak



( ) 8. İma etmek



( ) 9. Bardağı taşırmak



( ) 10. Tedirgin etmek



( ) 11. Şakaya boğmak



( ) 12. --Yaraya-- dokunmak



( ) 13. Değişmeye izin vermemek



( ) 14. Yoksun bırakmak



( ) 15. Yardımı esirgemek



1. Sizin yakından tanıdığınız bir kimseye bu bölümü okutun ve

sizin davranışınızı yukarıdaki açıklandığı biçimde değerlendirmesini

isteyin. Sizin ve yakın dostunuzun değerlendirmeleri birbirini

tutuyor mu?



2. Bir hafta süreyle, kızgın olduğunuz zaman nasıl davrandığınızı

gözleyin. Kendinizi değiştirmeye zorlamadan, ne yaptığınızı sadece

gözlemeye çalışın.



3. Kızdığınız zaman yaptığınız davranış, karşınızdaki kimseyle

aranızdaki ilişkiyi nasıl etkiliyor? Geliştirip güçlendiriyor mu? Yoksa

zayıflatıyor mu?



YAPICI TARTIŞMA



Yapıcı tartışma, çoğu kimsenin eski alışkanlıklarına ters düşen bir

anlayış ve davranış biçimini içerir. Bu farklı anlayış ve davranışı başarılı

bir biçimde uygulayabilmek için, yapıcı tartışmanın temel aşamalarını

titizlikle uygulamak gerekir. Tartışmanın yapıcılık amacına

ulaşabilmesi için, yapıcı tartışmanın her aşaması gereklidir. Bu aşamalardan

biri atlanırsa, asıl amaç olan yapıcılık yerine, yıkıcılık ortaya çıkar.



Yapıcı tartışma yöntemi, birçok kez denendikten sonra, alışkanlık

haline getirilebilir. Böyle bir tartışma alışkanlığını elde eden kimse,

gerekli gördüğü zaman bazı aşamaları atlayabilir.



Yapıcı tartışma, sizin için önemli bir kişiye karşı duyduğunuz

kızma, kırılma, rahatsız olma gibi duygularınızı, onunla paylaşarak

birbirinizi daha iyi anlama, birbirinizi daha gerçekçi biçimde tanıma

amacıyla kullanılır. Birbirlerine karşı duydukları kızgınlığı, kırgınlığı

ve rahatsızlığı belirtmeyen kimseler, genellikle iki nedenden ötürü

bunu yapamazlar.



1. Kaybetıne korkusu: Kişi, kırgınlık ve kızgınlık gibi olumsuz

duygularını karşısındakine belirttiği zaman, kendisi için önemli olan

bu kimseyi kaybedeceğinden korkar. Bu korkunun altında şu anlayış

yatar: Birbirleri için önemli olan ve yakın ilişkiler içinde bulunan

kimselerin, birbirlerine kırılma ve kızgınlık gibi olumsuz duygular

duymamaları gerekir. Böyle duyguların varlığı, ilişkinin sonu demek

olduğundan, şu, veya bu nedenle gelişse bile karşıdakine gösterilmemelidir.



2. Kötü insan olma korkusu: Bu korkunun temelinde şöyle bir

inanç yatar: İyi ve olgun bir insan kızmaz ve kırılmaz. Kızan ve kırılan

insan kötü ve zayıf bir insandır.



Bu korkuları temel alan bir anlayış tarzı kızma, darılma gibi

olumsuz duyguları, sanki bunlar gerçek yaşamın bir parçası değilmiş

gibi insan ilişkilerinden çıkarır; bu duyguların bir yana itilmesine,

bastırılmasına ve yadsınmasına, inkar edilmesine yol açar. Oysa

olumsuz duygular da, olumlu duygular gibi, yaşamın ayrılmaz bir

parçasıdır. Yaşamlarının gerçek bir parçasını birbirinden saklayan;

birbirleriyle bu yanlarını paylaşmayan iki insan yakın bir ilişki kuramaz.

Bu nedenle, olumsuz duyguları yapıcı bir tartışma içinde paylaşabilmek,

yakın ilişkinin doğması için gereklidir.



NEDEN YAPMACIK GELİYOR?



Toplum yaşamında --yapıcı tartışma--ya pek rastlanmadığından, bu

çeşit bir tartışma yadırganır, hatta biraz yapmacık ve düzmece sayılabilir.



Her şeyden önce --yapıcı tartışma--, bir sözcük grubu olarak insana

çelişkili bir ifade olarak görülüyor. --Tartışmanın da yapıcısı olur

mu?-- diyesi geliyor insanın. Şimdiye kadar çevremizde, yetiştiğimiz

büyüdüğümüz ortamda, kişilerin tartışarak uzlaştıklarını, anlaştıklarını

ve beraberce bir şey ürettiklerini görmeye pek alışmadık. Tartışmaların

amacı çoğunlukla karşıdakini yıpratmaya, kırmaya ya da

hınç almaya yöneliktir. Tartışmayı olumlu yönde kullanmaya alışık

olmayanların, yapıcı tartışma kavramından --tuhaflık--, --yapmacılık--

duygusu edinmeleri doğaldır.



Silifke'de ortaokulu bitirdikten sonra, liseye gidebilmek için Ankara'ya

ilk gelişimde, insanların evde masa etrafında çatal bıçak kullanarak

yemek yemeleri bana --tuhaf-- ve --yapmacık-- gelmişti. Doğal

olanı, yere açılan sofra bezinin çevresine bağdaş kurarak oturmak ve

bazlamayla dıkımlayarak yemeği elle yemekti. New York'ta 180 katlı

Empire Building'e çıktığımda, bu binanın --doğal-- olmadığını hissettim.

İlk operaya gidişimde yine aynı --tuhaf-- ve --yapmacık-- duygusundan

kurtulamadım. Yabancı dil öğrenirken, yabancıların konuşma

biçimlerini --tuhaf-- bulurdum. Askere gittiğim zaman ilk devreler

askeri giysiler, yürüyüş biçimleri, selam verişler, bana hep --tuhaf--

ve --yapmacık-- gelmişti. Bir süre sonra bana tuhaf gelen yönlerin

--askerlik düzeni--nin doğal bir parçası olduğunu ve bunlar bana

--tuhaf-- gelmemeye başlayınca askerliği öğrenmiş sayılacağımı anladım.



Yeni bir yüzme stili, yeni bir konuşma biçimi, yeni bir fikir düzeni

ilk başlarda bana hep --tuhaf-- ve --yapmacık-- gelmiştir. Bu --tuhaflık--

duygusuna kendimi kaptırdığım zaman --yeni--yi deneyemedim.

Yeniyi deneyemediğim zaman da, yaşamıma yeni bir boyut, bir canlılık

getiremedim; ancak --eski--yi sürdürebildim.



Bu yenilik ve tuhaflık duygusundan kurtulmak yeterli değildir;

birbiri için önemli olan iki insan arasında yapıcı tartışmayı

gerçekleştirebilmek her şeyden önce karşılıklı iyi niyete ve güvene

ihtiyaç vardır. Birbirinin iyi niyetinden kuşkulanan iki birey, yapıcı

tartışmanın gerektirdiği karşılıklı güven ortamını oluşturamadıklarında,

yapıcı niyetle başlayan bir tartışma bile kısa süre içinde yıkıcı bir

tartışmaya dönüşür.



Yapıcı tartışmanın gerektirdiği karşılıklı iyi niyet ve güven kadar

önemli bir diğer koşul da, kişilerin birbirlerini eşit ilişkiler içinde

görmeleridir. Beşinci Bölüm'de tartıştığımız gibi, eşit ilişkiler içinde

olan kişiler, eşit söz hakları olduğunu kabul ederler. Kişilerin eşit söz

hakkı olduğu görüşü temel alınmazsa, yapıcı tartışma mümkün olamaz;

bu durumda, --üstün-- olduğunu düşünen kişi, diğerine görüş

ve düşüncelerini dikte eder. Kocanın --küçük tanrı--, kadının --saçı

uzun aklı kısa-- kabul edildiği bir aile içinde, karı koca arasında yapıcı

tartışmayı düşünmek bile okura gülünç gelebilir.



Yapıcı tartışmanın aşamalarına geçmeden, şunu da belirtmekte

yarar vardır: Karşılıklı iyi niyet ve güven ortamı içinde, eşit söz hakkı

olan insanlar arasında gerçekleştirilebilen bu tartışma türü, günlük

yaşamda her zaman ve her yerde uygulanamaz; çünkü üzerinde

düşünmek ve hazırlanmak için zaman gerekir. Yapıcı tartışma, kişinin,

yaşamındaki --önemli kişiler--le olan ilişkileri aksadığı zaman

uygulanacak bir yöntemdir. Örnek olarak, eşleri boşanmaya kadar

götürebilecek karı koca çatışmaları ve işten atılmaya yol açabilecek

yönetici yönetilen zıtlaşmaları gösterilebilir.



Bütün --tuhaf-- ve --yapmacık-- görünümüne rağmen yapıcı tartışmayı

deneyeceğinizi umuyorum. Söz konusu olan, iki insanın duyurucu

ve mutlu bir biçimde beraber olmasıysa, herhalde bu --yeni-- tartışma

biçimini denemeye değer. Bu beraberliğin sağlıklı olması, sizin

iş hayatınızdaki başarınızı, çocuklarınızın iyi yetişmesini etkiliyorsa,

--yapıcı tartışma--yı denemekten niçin çekinesiniz?



YAPICI TARTIŞMANIN AŞAMALARI



Birinci aşama: Sorun hakkında düşünmek



Karşınızdaki kişiyle iletişime geçmeden önce, kendi kendinizle iletişime

geçmeniz gerekiyor. Şu anda sizi rahatsız eden içinizdeki duygunun

çözümlemesini yapmaya çalışın. Karşınızdakine gerçekten kızgın mısınız,

yoksa kıskançlığınızı karşınızdakine kızgınlık halinde

mi yansıtıyorsunuz? Savunucu iletişim konusunda incelenen savunma

mekanizmalarından birini kullanıyor olabilir misiniz?



Duyduğunuz olumsuz duygunun niteliğini kesin olarak saptamaya

çalışın. Bunu yapmak için acele etmeden, bir ya da iki dakika bekleyin,

içinizde ne olup bittiğini anlamak amacıyla kendi kendinizi

dinleyin, uygun ortam varsa, bir yere oturup gözlerinizi kapamak size

yardımcı olabilir. Ben kendi üzerimde gözledim; gözlerimi kapatarak

gözlemlediğim zaman duygularımla daha kolay temasa geçebiliyorum.

Bu sizin için de geçerli olabilir.



Duygunuzun niteliği hakkında bir fikir sahibi olduktan sonra, sizi

kızdıran, kıran ya da üzen şeyin ne olduğu konusunda mümkün

olduğu kadar açık seçik teşhis koymaya çalışın; genel ifadeler düzeyinde

kalmayın. Örneğin, --evin içi çok dağınık;-- genel bir ifadedir. Oysa,

--Sabah kahvaltısından kalan kirli tabaklar mutfakta kalmış,-- demek,

önceki ifadeye oranla daha açık seçik, özeldir.



İkinci aşama: Tartışma zamanının saptanması



Yıkıcı tartışmalar çoğu kez iki kişinin tartışmak için uygun bir zaman

seçememesinden kaynaklanır. Çiftlerden birisi karışık bir ruhsal

durum içinde bulunabilir. Ya da rahat rahat konuyu tartışacak zamanı

bulunmayabilir; o anda yapması gereken daha ivedi bir işi olabilir.

Bazen yorgunluk ya da başka tür kişisel bir sorunla kafası meşgul

olan birey, karşısındakini tam anlamıyla dinleyecek durumda olmayabilir.

Bu tür nedenler dolayısıyla, yapıcı tartışma için her iki kişiye

uygun bir zaman ayarlamak gereği vardır. Yoksa iyi niyetlerle yapıcı

bir amaçla başlanmış olunan tartışma, kolaylıkla yıkıcı bir tartışma

haline dönüşebilir.



Birinci aşamada belirtilen işlemi yaparak, sizi gerçekten neyin rahatsız

ettiğini açık seçik anladıktan sonra, ilgili kişiyle uygun olan

bir zamanı seçmeyi denemelisiniz. Bu zaman ayarlamasını yaparken,

--Beni rahatsız eden bir konu var, bu konuda seninle konuşmak istiyorum.

Bana ayırabileceğin uygun bir zamanın var mı?-- şeklinde sorarak

durumu karşınızdakine açabilirsiniz.



Üçüncü aşama: Sorununuzun ifadesi



Bu aşama önemlidir: Sizi rahatsız eden duyguyu açık seçik ve yalın

olarak ifade edemiyorsanız, karşınızdaki büyük bir olasılıkla sizi anlayamaz

ve Dokuzuncu Bölümde tartışılan savunucu mekanizmalardan

birine başvurur. Sizi rahatsız eden birçok nokta varsa, tartışmayı

yapıcı bir biçimde devam ettirebilmek için, sizin açınızdan en önemli

olan sadece bir sorunu ele alın. İfadeniz iki yönü içermelidir:



-Sizi rahatsız eden davranışın bir tanımı,



-Bu davranışın sizde uyandırdığı en belirgin duygu.



Aşağıdaki kalıp ifadeyi örnek olarak verebiliriz:



--Beni rahatsız eden şey benimle alay etmendir ve sen bunu yapınca

sana kırıldığımı hissediyorum.--



Böyle yapmakla karşınızdakine açılmış ve duygularınızı olduğu

gibi paylaşmış oluyorsunuz. Kızgınlık içinde davranan insanlar, genellikle,

ne hissettiklerini söylemeden, karşıdakini suçlamaya yönelirler.

Karşıdaki suçlandığını hissedince savunucu bir tutum içine girer

ve sizi dinlememeye başlar. Aklı, size nasıl karşı koyacağıyla

meşgul olmaya başlar.



Bu aşamada karşılaşılan önemli bir engel, dil aracılığıyla aşılabilir.

Karşıdakinde --suçlanma!-- izlenimi yaratmamak için, ben dili kullanılır.

Ben dili, kişinin kendini rahatsız eden davranışın tanımını yapan

ve bu davranışın kendisinde nasıl bir duygu uyandırdığını ifade

eden söyleyiş biçimine verilen addır. Yukarıda verilen örnek ifade

kalıbı, ben diline uygun düşer.



Sen dili, --Sen ne kadar kaba bir insansın;-- --Ne kadar akılsızca iş

yapıyorsun;-- --Sende hiç terbiye yok mu?-- gibi ifadelerle karşıdakini

yargılamaya ve suçlamaya yönelen bir dildir. --Sen şusun!,-- --sen busun!--

gibi ifadeler hep --sen-- kelimesiyle başladığı için, böyle bir tutum

içinde kullanılan dile sen dili adı verilir.



Ben dili ile sen dili arasındaki en önemli fark şudur: Ben dili, konuşan

kişinin kendi iç dünyasındaki duyguları ifade eder ve bu duyguların

ötesinde herhangi bir suçlama ve yargılamaya gitmez. Sen

dilindeyse suçlama ve yargılama ağırlık taşır.



Yapıcı tartışmaya girmek sizin için önemliyse, yargısına güvendiğiniz

bir, yakınınıza, söyleyeceklerinizi önceden dinletip, söylediklerinizin

ben ya da sen dili olarak algılanıp algılanmadığını denetleyebilirsiniz.

Daha önceden denetlemeyi salık verişimizin nedeni, kızgınlık

anında hep sen dilini kullanmaya alışık olmamızdır. Bu alışkanlık

o denli bir parçamız haline gelmiştir ki, kızdığımız zaman farkında

olmadan bu dili kullanıveririz.



Dördüncü aşama: Anlaşılıp anlaşılmadığınızı denetleme



Sizi rahatsız eden davranışı tanımlayıp, bu durumda kendinizi nasıl

hissettiğinizi ifade ettikten sonra, karşınızdaki duyduğunu tekrar etmelidir.

Burada iki evre söz konusudur:



(1) Sizi işiten kişi (eşiniz, arkadaşınız, nişanlınız vb.) sizin

söylediğinizi şöyle tekrar edebilir:



A : --Ben konuşurken sürekli sözümü kesiyorsun. Sözümü kesmen

beni kızdırıyor!--



B : --Sen konuşurken sürekli sözünü kesiyorum. Sözünü kesmem

seni sinirlendiriyor.--



Bu evrede karşınızdakinin konuşmanızı tekrar ederken söylediği

sözler sizi tatmin etmemişse, sizi rahatsız eden konuyu yeniden dile

getirin ve karşınızdaki sizi aynen tekrar edinceye kadar bu işlemi

sürdürün.



(2) Tekrar işlemi bittikten sonra, karşınızdaki sizin sorununuzu

kendi anladığı biçimde yeniden söyleyecektir. Burada bir yorum söz

konusu değildir; sadece sizin sorununuzu kendi kelimeleriyle ifade

edecektir.



Yukarıdaki örneğe devam edelim:



B, A'nın sözünü aynen tekrar ettikten sonra şöyle der:



--Yani senin konuşmanı bitirmene hiç fırsat vermiyorum; hep ben

söze başlıyorum. Ve bu davranışımdan rahatsız oluyorsun, öfkeleniyorsun.--



İnsanlar birbirlerine kızgın olduğu zaman, yanlış algılamalar kolaylıkla

işin içine girer; bu yanlış algılamaları ortadan kaldırdıktan

sonra, yapıcı bir tartışma temeli kurulabilir. Bu temeli sağlamak için

anlaşılıp anlaşılmadığınızı yukarıda anlatılan biçimde, iki evrede

denetlemekte yarar vardır. Denetleme zamanınızı alacaktır; bu nedenle

sabırsızlanabilirsiniz. Fakat deneyler göstermiştir ki, denetlemeye

verilen zaman israf değildir ve sonunda mutlaka daha kazançlı çıkılmaktadır.

Bu zaman verilmediği takdirde, yapıcı tartışma çoğu kere

amacına ulaşamaz.



Bu aşamada unutulmaması gereken bir başka konu da, karşınızdaki

sizin söylediğinizi önce aynen, daha sonra kendi ifadesiyle tekrar

ederken, onun iyi niyetli bir çaba gösterdiğini unutmamanız ve

bu çabasından dolayı karşınızdaki kişiye teşekkür etmenizdir. Bir

başka deyişle, karşınızdaki sizin söylediğinizi aynen söylemeyi başardığında,

hemen arkasından, --Evet, teşekkür ederim;-- gibi bir ifade

kullanabilirsiniz. Tabii bu teşekkür ifadesi bir gülümseme, dokunma

gibi sözsüz olarak da ifade edilebilir



Beşinci aşama: İsteğinizin ne olduğunu düşünme

ve alıştırma yapma



Şu ana kadar, karşınızdakine sizi neyin rahatsız ettiğini ve bu söz konusu

davranışı yaptığı zaman nasıl hissettiğinizi söylediniz. Şimdi

sıra, karşınızdakinden nasıl bir isteğiniz olduğunu söylemeye geldi.

Bu aşamada, basit gibi görünmesine rağmen, dikkate alınacak bazı

önemli yönler vardır. Her şeyden önce karşınızdakinden nasıl bir değişiklik

istiyorsunuz? Bunun iyice bilincine varmış durumda mısınız?



İstemiş olduğunuz son derece basit bir davranış değişikliğinden,

kişinin gerçek benliğini ilgilendiren duygusal yönden çok yüklü, özbenliği

tehdit edici bir davranışa kadar uzanabilir. Kişiden ne istediğinizin

gerçekten farkında mısınız? Bu isteğiniz karşınızdakinin yaşamında

nasıl bir değişiklik yapacak?



Demek ki, bu aşamada iki evre var: Bir tanesi kendi yönünüzden

ne istediğinizin farkında olmak ve bu isteğinizi açık, seçik bir biçimde

söyleyebilecek duruma gelmek: İkincisiyse bu isteğinizin karşınızdakinin

yaşamı ve kişiliği içinde ne anlama gelebileceği hakkında

biraz duyarlılık kazanmak; bir başka deyişle, sizin istediğiniz değişikliğin

karşınızdakine ne ifade ettiğinin iyice farkına varmak!



Ne istediğinizin bilincine varıp, aynı zamanda bunun karşınızdaki

için ne anlama geldiği hakkında bir duyarlılık kazandıktan sonra,

şimdi sıra, bu isteğin karşınızdakine yalın ve açık seçik bir biçimde,

sadece üzerinde tartışılmak istenen soruna dönük olarak ve yine yalnızca

o sorunu belirterek ifade edilmesine gelmiştir. Öneminden dolayı,

isterseniz ifadeyi, bir üçüncü kişinin önünde önceden deneyip,

geri-iletim alınız.



Daha önce verilen örneğe devam edersek:



A : --Ben konuşurken sözümü kesmeni istemiyorum. Konuşmana

başlamadan önce bana, --sözün bitti mi?-- diye sormanı istiyorum,--



ifadesi kesin bir dileği ortaya koyar ve öbür insanı büyük sıkıntıya

sokmadan uygulanabilecek bir içeriği vardır.



Altıncı aşama: İsteğinizin anlaşıldığını denetleme



İsteğinizin ne olduğunu ifade ettikten sonra, bu isteğinizin anlaşılıp

anlaşılmadığını denetlemeniz gerekir. Onun için dördüncü aşamayı,

başka bir deyişle, sorununuzun anlaşılıp anlaşılmadığını, denetlemelisiniz.

Karşınızdakinin istediğinizi anlaması, onun bu isteği kabul

etmiş olması anlamına gelmez. Karşınızdaki isteğinizi anlamayı başarmışsa,

bu çabayı şu veya bu biçimde tanımalı ve teşekkür etmelisiniz.



Yedinci aşama: Sorunuzu sorma



Artık bu noktada karşınızdaki sizi neyin kızdırdığını ve bunu değiştirmesi

için ne istediğinizi biliyor. Artık size sorunuzu sorma kalmıştır.

Sorunuz kısaca, --İstediğimi yapacak mısın?-- olabilir. Ya da bu

anlama gelen bir başka soru da sorabilirsiniz.



Sekizinci aşama: Cevaba karar verme



Şimdiye kadar, karşınızdaki size bir cevap verme olanağına sahip

olamadı. Sizin sorunuz üzerine, artık o cevap vermek durumundadır.

Nasıl bir cevap vereceğine karar vermeden önce, karşınızdakinin

bir zaman süresine gereksinmesi olabilir. Sizin isteğinizi olduğu gibi

kabul edebilir, tümden reddedebilir ya da kısmen kabul edebilir. Bakarsınız,

büsbütün yeni bir öneri getirebilir ya da kızabilir, şaşırabilir

de... Ancak önemli olan onun kendini rahat hissedeceği bir karara

varmasıdır. Rahat hissetmeyeceği bir karar verirse, zamanla almış olduğu

karardan farklı davranmaya başlar; o zaman da birbirinize karşılıklı

güvenin sarsılması gibi daha önemli başka türden sorunlar ortaya

çıkabilir. Bu nedenle, karşınızdakinin cevap vermeden önce zaman

istemesine itiraz etmeyiniz, tersine onu teşvik ediniz.



Dokuzuncu aşama: Soruya cevap verme



Bu aşamada her ikinizin de kabul edebileceği bir cevaba ulaşmak

önemlidir. Bu, pazarlığa girip, birinizin isteğini diğerine zorla kabul

ettirmesi demek değildir. Her ikinizin de kabul edebileceği ve rahatsız

olmayacağı bir çözüm bulmak asıl amaçtır.



Sizin sorununuza verilen cevabı tartışırken, her aşamada, karşınızdakinin

söylediğini doğru anlayıp anlamadığınızı kontrol etmeyi

unutmamanız gerekir. Bir anlaşma noktası bulamıyorsanız, etkileşime

bir süre ara vermek yararlı olur. Daha sonra konuşmayı kaldığınız

yerden sürdürmek üzere bir buluşma zamanı saptamalısınız.



Onuncu aşama: Gözden geçirmek için bir araya gelmek



Belirli bir anlaşmaya vararak dokuz aşamayı da başarabilmişseniz,

bu kararınızı birkaç gün uyguladıktan sonra, ne hissettiğinizi paylaşmak

üzere bir araya gelmelisiniz. Belki de, bu kararı iyi niyetle uygulamak

istediğiniz halde, kararın sizi rahatsız eden yanlarının farkına

varmış olabilirsiniz. Ya da, daha doyurucu başka bir çözüm bulmuş

olabilirsiniz. Geçen zaman içinde ne hissettiğinizi gözden geçirmek

için bir araya gelmeniz, her ikinizi de bir zorlama olmadan memnun

edecek bir çözüne varmanızı daha da garanti altına alır.



Sizin için önemli bir insanla yapıcı tartışmayı gerçekleştirebilmiş

olmanız, bu kişiyle ilişkinize yeni anlamlar getirebilir. Her şeyden

önce, sizi rahatsız eden sorunu her ikinizi de memnun edecek biçimde

çözebilmiş olmanız, önceki gergin duruma oranla, ilişkinizde bir

rahatlık ve özgürlük sağlar. Ayrıca aranızdaki önemli bir sorunu yapıcı

bir tutum içinde ele alabilmiş olmanız, birbirinize karşı duyduğunuz

iyi niyet ve güveni perçinler. Bütün bunların ötesinde de, birbirinize

eşit söz hakkı tanıdığınızı, klasik deyimiyle, birbirinize --karşılıklı

saygı-- duyduğunuzu kanıtlar.



BOŞALMAK



Bazı anlar, kızgınlık o dereceye gelmiş olabilir ki, insan o anda sadece

kızgınlığını dile getirmekle ilgilenebilir, çünkü başka hiçbir şeyi

düşünebilecek halde değildir. Bu durumda olan bir insanın yukarıda

anlatılan türden yapıcı tartışma aşamalarını adım adım, soğukkanlılıkla

izlemesini beklemek gerçekçi değildir. Kızgın olan kimse, kızgınlığını

bastırmaya çalışarak yapıcı bir tartışmaya girmek istese bile,

bu davranışın sağlıklı bir tutum olduğu söylenemez. Çünkü, kişinin

içindeki kızgınlık duygusu bastırılamayacak bir şiddete ulaşmış

olabilir. Bu şiddette bir duyguyu bastırmak zordur, ancak bir --nazik

kişi-- maskesi takmakla, kişi kızgınlığın bastırmış gibi görünür. Ne

var ki, maske takmış bir kişinin yapıcı bir tartışmaya girmesi olanaksızdır.

Yapıcı tartışma için kişilerin gerçek olması, maskelerinden

kurtulmuş olarak kendi iç benlikleriyle etkileşimde bulunmaları zorunludur.

Maskeli olarak yapıcı tartışmaya girişmek bir tek sonuç

doğurur: Etkileşimde bulunan kişilerin birbirlerine karşı duydukları

güven zayıflar.



Güvensizlik duygusunu geliştirecek bir etkileşimde bulunmak

yerine, içindeki kızgınlığı karşısındakine göstermek daha sağlıklı bir

davranıştır. Kızgınlığın, öfkenin --boşalması--, gerginliği azaltarak,

daha yapıcı bir tartışmaya girme olanağı hazırlar.



Boşalma olayı, etkileşimde bulunan her iki kişi tarafından da bilinirse,

kırıcı ve yıkıcı etkileri önlenebilir. Onun için boşalma durumunda

olan birey, karşısındakine bunun bir boşalma olduğunu, şu

ya da bu biçimde baştan ifade etmeye özen göstermelidir. Bunu bir

jestle ya da bir iki kelimelik bir sözle yapabilir. Uzun zaman birbirlerini

tanıyan kişiler, karşısındakinin hangi duygusal durumda olduğunu

hemen anlayabilir; ne var ki, yakından tanımayan kişiler için

bu zor olabilir. Ve bu nedenle de, mantıklı düşünemeyecek kadar öfkeli

ya da gergin olan kimsenin, böyle bir duygusal durum içinde olduğunu

karşısındakine, --Şu anda çok öfkeliyim,-- gibi bir ifadeyle

belirtmesi, zor olmasına rağmen, büyük yararlar sağlar. Bu bir anlamda,

eğitim ve benlik disiplini sorunudur; kendini eğitebilmiş kişi

boşalma süresince bile elden geldiğince --ben dili--ni kullanmaya çabalar.

Boşalma süresince suçlayıcı --sen dili--ni kullanmak, sonradan

yapıcı tartışma ortamına girmeyi güçleştirir.



KAYBEDEN YOK YAKLAŞIMI İÇİN AŞAMALAR



Kızgınlık ve engellenme duygusu, farkında olunan ya da olunmayan

çatışmalardan kaynaklanır. Sadece kısa süreli duygusal gerginlikleri

değil, uzun süreli çatışmaları çözmek de, yaşamın önemli bir parçasıdır.

Yukarıda, kızgınlık ve kırgınlık duygularının ifadesinde ve bir

çözüme ulaşmasında gereken basamakları inceledik. Aşağıda, uzun

süreli çatışmaların çözümünü inceleyeceğiz.



Çatışma değişik nedenlerden kaynaklanabilir ve çözümüne iki temel

tutum içinde yaklaşılabilir:



(1) --Ben kazanacağım, o kaybedecek;--



(2) --Her ikimizin de sonuçtan memnun olması gerekir.--



Birinci yaklaşıma kazanma ve kaybetme, ikinci yaklaşıma kaybeden

yok yaklaşımı adını verelim.



Eğer yaklaşım, --ya kazan ya da kaybet-- tutumu içine yapılıyorsa,

iki kişiden biri mutlaka varılan sonuçtan hoşnut olmayacaktır. Böyle

bir tutum içinde en güçlü olan, en çok ısrar eden, en hileli davranan

üste çıkar. Bu durumda --kazanan--, büyük bir olasılıkla, karşısındakinin

saygısını, güvenini ve iyi niyetini --kaybeder--.



--Ya kazan ya da kaybet-- tutumu bu açıdan incelendiğinde, --karşıdakini

kaybetme pahasına-- tartışmanın kazanıldığı görülür. --Karşıdakini

kaybetmek istemiyorsak, nasıl bir yol izleyeceğiz?-- İzlenecek

bir yol vardır ve buna --kaybeden yok-- yaklaşımı adı verilir.



Kaybeden yok yaklaşımı şu şekilde işler: Bir çatışma konusu ortaya

çıktığı zaman, taraflardan her biri sadece kendi isteğinin yapılmasına

olanak verecek bir çözümde ısrar edecek yerde, her ikisi de yaratıcı

bir biçimde, iki tarafı birden tatmin edecek bir çözüm yolu bulmaya

çalışırlar. Çatışmayı çözebilecek değişik yollar düzenli bir biçimde

gözden geçirilerek bu gerçekleştirilebilir. Aşağıda Thomas

Gordon'dan (1970) esinlenerek altı aşamalı bir --kaybeden yok-- yolu

öneriyorum.



Birinci aşama: Çatışmayı tanıyın



Sizce sorun nedir? Bu konuda kendinizi nasıl hissediyorsunuz? Burada

--ben dili-- kullanmayı ve her ikinizi de memnun edecek bir çözüme

ulaşma tutumu içinde olduğunuzu belirtmeyi ihmal etmeyin.



İkinci aşama: Birçok çözüm yolu ortaya koyun



Beş ya da on dakika gibi belirli bir zaman süresi içinde aklınıza gelen

çareleri, iyi ya da kötü, mümkün ya da değil gibi süzgeçlerden geçirmeden,

olduğu gibi ortaya koyun. Bu aşamadaki asıl amaç, sorunla

ilgili olabildiği kadar çok sayıda çözüm yolunu bir liste halinde ifade

edebilecek duruma gelmenizdir. Kişiler kafalarındakini hiçbir süzgece

tabi tutmadan, olduğu gibi dökmelidirler.



Üçüncü aşama: Çözüm yollarını değerlendirin



Bu aşamada her çözüm yolunu değerlendirerek, bu çözüm yollarının

her birinin ne kadar tatmin ettiğini tartışacaksınız. Bu evrede kişilerin

dürüstçe düşüncelerini ifade etmeleri önemlidir. Bir çözüm tarzını

istemediği halde karşısındaki memnun olsun diye kabul etmek,

iki kişinin arasındaki ilişkinin sağlığı bakımından sakıncalıdır.



Dördüncü aşama: En iyi çözümde anlaşın



Şu ana dek bütün seçenekleri gözden geçirmiş bulunuyorsunuz.

Şimdi her ikinizi de en çok tatmin eden çözümde karar kılmanın zamanıdır.

Bu karara ulaştıktan sonra, çözümün ne anlama geldiği bir

kez daha her iki kişi tarafından ifade edilir. Bu çözümü denemeye

koyma arzusu her iki tarafça belirtildikten sonra, sıra bundan sonraki

aşamaya gelir.



Beşinci aşama: Çözümü uygulamaya koyun



Bu evrede çözümün ayrıntılarını konuşmaya başlarsınız. Burada ayrıntılardan

kastedilen, çözüm uygulanmaya konduğunda, her iki tarafça

ne gibi uyarlamalar ve ayarlamalar yapılması gerektiğinin konuşulmasıdır.

Çözüm bir planlamayı gerektiriyorsa, bu planı yapmanın

zamanı şimdidir. Önemli olan, plan yapıldığı zaman her iki

tarafın da bu planı aynı biçimde anlamasıdır. Eğer çözüm bir para

miktarını içeriyorsa, paranın miktarını açık seçik şekilde belirtmenin

sırası yine bu aşamadır. Burada üzerinde durulması gereken nokta,

çözümün uygulanmaya geçebilmesi için gerekli işlemlerin her iki kişi

tarafından anlaşılmış olmasıdır.



Altıncı aşama: Çözümü gözden geçirin



Bir çözümün gerçekten uygulanabilir ya da uygulanamaz olduğunu

denemeden anlamak zordur. Çözümü bir süre uyguladıktan sonra,

gözden geçirmek üzere bir araya gelmekte büyük yarar vardır. Böyle

bir gözden geçirmeden sonra, çözüm tarzında bazı değişiklikler önerilebilir.

Hatta öyle bir durum olabilir ki, çözümü her ikiniz de tatmin

edici bulmayıp, sorunu yeniden gözden geçirmek gereğini duyabilirsiniz.

Önemli olan, sorunun altında ezilmek yerine, her ikinizi

de hoşnut edecek bir çözüme ulaşıncaya kadar yaratıcı bir biçimde

sorunla uğraşmaktır.



SÖZÜN KISASI



İster aile ilişkileri, ister iş ilişkileri çerçevesinde olsun, uzun süre

birlikte olan iki kişinin aralarında sürtüşme ve çatışmaların çıkması

doğaldır. Doğal olmayan, bu çatışmaların ilişkiyi bozması ve yıpratmasıdır.

Yıkıcı tartışma küçükten beri çevrede görerek öğrenegeldiğimiz

ve çoğu kimselerde köklü bir alışkanlık halinde yerleşmiş bir

davranış biçimidir. Aralarında çıkan sorunları, bireyler bu tür yaklaşımla

ele aldıklarında, elde edilen sonuç genellikle olumsuzdur. Yapıcı

tartışma ve iyi niyet, karşılıklı güven ve eşit söz hakkı ortamında

gerçekleşebilir. Böyle bir ortam uzlaşmaya varabilmek için zorunlu,

ne var ki, yeterli değildir; yapıcı tartışma tutumunu uygulayabilmesi

için, bireyin kendini bilinçli olarak eğitmesi gerekir.



:::::::::::::::::



9



İletişim ve Toplum



İnsan ancak ilişkileri içinde varolabilen bir yaratık olduğundan,

insanların düşünebilme, düşündüğünü karşısındakine anlatabilme yeteneği,

toplumsal yaşamın temelini oluşturur. İnsanoğlunun düşünce

ve duygu alışverişini kısıtlamak ya da genişletmek onun yaşam

biçimini değiştirir. Çağımız bu tür bir değişime, bu alışverişin

genişlemesine tanık oluyor. Bu değişim, simgelerin ve mesajların yoğun

bir biçimde üretilmesinden ve geniş bir alana yayılabilmesinden

kaynaklanmaktadır. İletişim teknolojisindeki gelişmeler kadar hiçbir

teknolojik buluş yaşam biçimini, bireylerin bilinçlenmesini ve toplumsal

davranışlarını etkilememiştir. Amerikalı Kitle İletişim uzmanı Thayer,

konuyu şöyle özetler:



--Ağızdan ağıza hikayeciler aracılığıyla, bir kuşaktan diğerine aktarılan

bilgi, yazının icat edilmesiyle kitaplar aracılığıyla aktarılmaya

başladı. Matbaanın icadı ve okur yazarlığın yaygınlaşması, bugünkü

karmaşık sanayi toplumunun tabanını oluşturan bilgi alışverişinin ortaya

çıkmasını sağlamıştır. Bugün, uzaydaki uydular aracılığıyla,

dünyanın her yerinin birbirine bağlandığı bir çağda yaşıyoruz; herhangi

bir ülkedeki olayı, dakikalarla sayılabilecek zaman süresi

içinde, bütün dünya öğrenebilmektedir.



Toplumun modernleşmesi, karmaşıklaşması oranında, insan ilişkilerinin

sayısında bir artma olmuştur; bir gün içinde yüzlerce ilişkiden

oluşan bir ilişkiler ağı içinde yaşıyoruz. Büyük bir kentte, bir kişinin

günde ortalama bin beş yüz kadar mesaj aldığı, bir başka ifadeyle,

günde ortalama bin beş yüz kez bir kimse ya da kimseler tarafından

dikkati çekildiği, bir şeyler yapması istendiği, olumlu ya da olumsuz

eleştirildiği, güldürüldüğü, düşündürüldüğü hesaplanmıştır.--



Sanayi öncesi toplumlarda, ancak fiziksel güçle ulaşılabilen kimselerle

iletişim kurabilirdi. Yürüme mesafesinde oturan mahalledeki

kişiler, aynı kasabada oturan yakınlar, akrabalar, dostlar, komşular

en yoğun ilişki kurulan kimselerdi. İletişim araçlarının gelişmesi,

ilişki çevresini çok genişletmiş bulunuyor. Artık kasaba, kent ya da

ülke sınırlarını aşan arkadaşlıklar ve dostluklar kurulabiliyor.



Aynı binada oturan komşunun annesinin öldüğü bilinmeyebilir,

ne var ki, Amerikalı bir müzisyenin geçirdiği trafik kazasından haberdar

olunur. İlkel yerleşim toplumlarında --mahalleli olma-- büyük

önem taşırdı. Mahallesinin namusunu, şerefini korumak için dövüşüldüğünü

duymuşsunuzdur. Bugün kentin, hatta yurdun birçok

yerlerine dağılmış kimselerin oluşturduğu derneklerin, kuruluşların

üyesi olmak, iki insanı yaklaştırabilmekte ya da uzaklaştırabilmektedir.

Aynı mahallede oturmanın, artık pek anlamı kalmamış gibidir.



Acaba iletişim olanaklarındaki bu artış, geçici bir özelliğe mi,

yoksa sürekli bir değişime mi işaret ediyor? Geleceğin Şoku adlı kitabıyla

ün yapan Amerikalı sosyolog Alvin Toffler, zaman boyutu içinde

bilimsel ve teknolojik gelişimin hızını incelemiştir (Toffler, 1970).

Toffler, insanların dünya yüzünde varoluşunu kanıtlayan belgelerin

elli bin yıl öncesine kadar gittiğini söyler. Her biri altmış iki yıl olan

bir yaşam birimi kabul edilirse, bu elli bin yıllık süre sekiz yüz yaşam

birimiyle ifade edilebilır. Bu sekiz yüz yaşam biriminin en sonuncusu

içinde meydana gelen bilimsel ve teknik değişiklikler, icatlar,

keşifler, kendinden önceki bütün yaşam birimlerinde meydana

gelen değişikliklere denktir. İnsanlık altı yüz elli yaşam birimi boyunca

mağaralarda yaşamış, yalnız son yetmiş birim boyunca yazıyı

kullanır hale gelmiştir. Basım makineleri, ancak son altı birim içinde

kullanılmıştır. Elektrik motoru, son iki yaşam birimi boyunca

kullanılmaktadır.



İnsanlık, ancak sekiz yüzüncü yaşam biriminde ilk kez tarımdan

daha çok sanayiye ağırlık veren bir toplum kurmuştur. Önceleri, nüfusunun

yüzde yetmiş ya da sekseni tarımla uğraştığı zaman ancak

doyabilen uluslar, şimdi, nüfusunun ancak yüzde on beşini tarım

sektörüne ayırıyor; nüfusun geri kalan yüzde seksen beşi endüstri,

ticaret, eğitim ve yönetimle uğraştığı halde, beslenme konusunda

herhangi bir sorun çıkmıyor. Böylece insanlar, doğal gereksinimlerini

karşılamak için, bütün günlerini bedensel çalışmaya ayırma zorunluğundan

artık kurtulmuş ve ticaret, endüstri, eğitim, sanat ve bilimle

uğraşma olanağı bulabilmişlerdir. Bu uğraş alanlarındaki ilerlemeler,

iletişim olanaklarını geliştirmiş, iletişim araç ve gereçlerindeki

gelişmeler de bilim, eğitim, sanat ve ticaret alanlarındaki etkililiğin

sınırlarını büyütmüştür. İletişim olanaklarındaki bu gelişim, en

belirgin olarak kitle iletişiminde kendini göstermiş ve toplumsal yaşama

yepyeni boyutlar eklemiştir. Şimdi kişiler arası iletişimle, kitle

iletişimi arasındaki farklara kısaca bir göz atalım.



KİŞİLER ARASI İLETİŞİM VE KİTLE İLETİŞİMİ



Kişiler arası iletişim, kişilerin (kaynak ve hedef birimlerin) yüz yüze

karşılıklı konuştukları durumlarda olur. Kitle iletişiminde kaynak ve

hedef birimler karşı karşıya gelmezler; gazeteler, dergiler, film, radyo

ve televizyon kitle iletişiminin kanallarını oluştururlar ve bu kanallar

aracılığıyla bir tek kaynak çok sayıda hedefe geniş bir alan ve

zaman içinde ulaşabilir. Yukarıda belirtilenlerin dışında, kitle iletişimi,

geri-iletim, iletişim ortamı, ulaşım sınırlaması ve etki yönlerinden,

kişiler arası iletişimden farklılıklar gösterir.



Geri-iletim



Kişilerin yüz yüze yaptıkları konuşmalarda geri-iletim doğrudan ve

anında vardır: Karşıdakinin söylediklerinden, yüz ifadesinden, sesinin

tonundan, bedeninin duruşundan, söylediklerimize nasıl bir tepkide

bulunduğu anlaşılır. Ne var ki, kitle iletişiminde geri-iletim dolaylı

ve gecikmeli olarak vardır; bazı durumlardaysa hiç yoktur. Gazete

ya da dergide yazısı yayınlanan yazar, televizyondan konuşması

sunulan konuşmacı, ancak kendisine gelen mektuplar, telefonlar ya

da benzeri mesajlarla tepki alabilir. Filim yapıcısı, filim eleştirmenlerinin

yorumları kadar, filmine gelen seyirci sayısını da bir geri-iletim

olarak değerlendirebilir. Bir başka deyişle, kişiler arası iletişimde çift

yönlü olma zorunluğu vardır, kitle iletişiminde bu zorunluk yoktur;

sadece iletim olarak, tek yönlü kalabilir.



İletişim ortamı



Kişiler arası iletişimde iletişim ortamı, yakın ilişkilerin ortaya

çıkabileceği özel, mahrem durumlardan, oldukça yapılaşmış resmi durumlara

kadar geniş bir yelpaze içinde değişiklik gösterebilir. Örnek olarak,

iki sevgilinin başa başa kalabileceği samimi bir ortamla, iki resmi

kuruluş arasındaki iş görüşmelerinin yapıldığı biçimsel ortam verilebilir.

Kitle iletişiminde, iletişim ortamı yönünden bu denli çeşitlilik

yoktur; iletişim ancak yapılaşmış ve kuralları belirgin olan biçimsel

ortamlarda oluşabilir. Bu nedenle, yazar ya da televizyon sunucusu,

evde eşiyle konuşurken kelimeleri nasıl kullandığı konusunda

pek titizlik göstermezken, yazdığı yazıda ya da televizyondaki sunuş

konuşmasında, dikkatli olmak zorunluğunu duyar.



Ulaşım sınırlaması



Kişiler arası iletişimle ulaşılabilecek insanların sayısı sınırlı olduğu

halde, kitle iletişimiyle ulaşılabilenlerin sayısı hemen hemen sınırsızdır.

Gazete, dergi, film, radyo ve televizyon aracılığıyla ulaşılabilecek

okur ya da dinleyici sayısının üst sınırını teknik olanaklar saptar;

bu olanaklar da, çağımız iletişim teknolojisi çerçevesinde geniş kapasitelere

ulaşmıştır. Söylediğimiz sözü bir odaya ya da bir alana toplamış

sınırlı sayıda kimseler duyabildiği halde, radyo ve televizyon

aracılığıyla, örneğin, bütün dünyadaki insanlara duyurabilme olanağımız

vardır.



Etki



İletişim alanında yapılan araştırmalar, kişiler arası iletişimin tutumların

değiştirilmesinde, kitle iletişiminin ise bilgi aktarılmasında daha

etkili olduğunu ortaya çıkarmıştır (Rogers, 1973). Bir başka deyişle,

yeni tutumların oluşmasında ya da eski tutumların değişmesinde

yüz yüze yapılan konuşmalar; bilgi aktarımının ağır bastığı eğitim

kurumlarındaysa kitle iletişimi, daha etkili olur.



Toplumumuz büyük bir hızla değişiyor. Türkiye'nin toplumsal

değişmesinde kitle iletişimi kuşkusuz önemli bir yer tutar. Gazetelerin,

dergilerin, radyo ve televizyonun Türk toplumunu ne yönde ve

ne ölçüde etkilediğini araştırmak ve tartışmak, temelde kişiler arası

iletişimi kendine konu edinmiş bu kitabın kapsamını aşar. Bu nedenle

kitle iletişiminin sosyo-kültürel değişme ve toplumsal kalkınmayla

ilişkilerine genel hatlarıyla ve kısaca değinmekle yetineceğiz.



KİTLE İLETİŞİMİ VE SOSYAL KÜLTÜREL DEĞİŞME



--Kitle iletişiminin toplumun değişmesine katkısı var mıdır?-- --Kitle

iletişimi toplumu ve kültürü hangi yönde etkiliyor?-- gibi sorulara

açık seçik cevap vermek sanıldığından daha zordur. Toplumun değişmesinden,

--bireylerin düşünce ve duygularını belirli bir yönde

değiştirme-- anlaşılıyorsa, birinci sorunun cevabı hem --Evet-- hem de

--Hayır-- olabilir. Söz konusu toplumdan iletişim kaynaklarını denetleyen

kişiler ve kurumlar, o belirli yöndeki değişime taraftarlarsa ve

bu amaçla yayınlarını sürdürürlerse, zaman içinde toplumda istenilen

yönde bir değişme ortaya çıkabilir. Ortaya çıkabilir diyorum,

çünkü, toplumun belirli yönde değişmesini, sadece kitle iletişimi belirlemez;

siyasal, askeri, ekonomik birçok öğenin oluşturduğu karmaşık

etkenler, bir ulusun siyasal ideolojisini, ekonomik yaklaşımını,

eğitim anlayışını biçimler.



Eğer toplum değişmesi, belirli bir yön düşünülmeden, --sadece

değişim-- olarak anlaşılıyorsa, o zaman, yukarıdaki sorulan ilk soruya

daha rahat bir biçimde --Evet;-- denebilir. Çünkü, kitle iletişiminin

getirdiği yaygın etkileşim, şu ya da bu yönde, mutlaka bir --değişim--

getirir.



Kitle iletişimi, içinde yer aldığı toplumun; sosyal, ekonomik ve siyasal

yapısından soyutlanarak incelenemez. Örneğin, gelişmiş bir sanayi

toplumunda yer alan kitle iletişimi ile, gelişmemiş ya da gelişmekte

olan bir toplumdaki kitle iletişimi arasında, birçok yönden büyük

farklar vardır. Toplumun ekonomik gelişiminin yanı sıra, o toplumun

yönetim biçimi de (demokratik, totaliter, sosyalist ya da faşist

askeri cunta gibi) kitle iletişiminin işleyiş biçimini belirler. Göz önüne

alınması gereken bir diğer etken de, kitle iletişim kaynaklarını

kimlerin yönettiğidir; devlet yönetiyorsa başka, ticari amaçlarla özel

girişim yönetiyorsa başka türlü etkililik gösterir. Örneğin, ikisi de sanayi

yönünden gelişmiş olan ABD ve Sovyetler Birliği'nde kitle iletişimi

farklı biçimlerde yönetilir: İlkinde posta dışında telefon ve telgraf

da dahil olmak üzere gazete, dergi, radyo ve televizyon gibi

tüm kitle iletişim kaynakları ve araçları özel şirketlerin, ikincisindeyse

devletin yönetimindedir. Türkiye bu konuda Avrupa devletlerinin

izlediği yolu seçmiştir; gazete ve dergiler özel kuruluşlara, posta,

telgraf, telefon, radyo ve televizyon devlet yönetimine bırakılmıştır.



Kitle iletişimi Cumhuriyet döneminde toplumsal ve siyasal yaşamda

önemli bir yer tutmuştur. Osmanlı İmparatorluğu'nun son

yıllarında aydınlar arasında düşünsel düzeyde kalan sosyal reformlar,

Cumhuriyet'in kurulmasıyla uygulanmaya konmuş ve kitle iletişimi,

gerçekleştirilen sosyal reformların yaygınlaştırılması amacıyla

bilinçli bir biçimde kullanılmıştır. Cumhuriyet kurulduktan kısa bir

süre sonra hükümet dil konusuna eğilme gereğini duymuş, Türkiye

Büyük Millet Meclisi Kasım 1928'de yeni Türk Alfabesi'ni kabul etmiştir.

Daha sonra, Türk dilini Arapça ve Farsça'nın etkisinden kurtarmak

için dilde arılaştırma akımı başlatılmış, bu konudaki araştırma

ve uygulamaları yürütmek üzere Temmuz 1932'de Türk Dil Kurumu

kurulmuştur. Uzun bir süre devletin yönetimindeki yayın faaliyetlerinin,

örneğin ders kitaplarında, radyo ve televizyon konuşmalarında

kullanılan sözcüklerin --Arı Türkçe-- olmasına özen gösterilmiştir.

Böylece hem daha sade bir Türkçe yaratılmaya çalışılmış,

hem de --Batı--ya açılmak isteyen bir ülke olarak --Doğu--nun etkisini

taşıyan kelimelerden kurtulmak amaçlanmıştır.



Kitle iletişiminin etkisi toplumumuzda okur yazar sayısındaki çoğalışa

paralel olarak artmış, bugün artık gazete ve dergi geniş bir

halk kitlesinin günlük yaşamına girmiştir. Zamanla Cumhuriyet hükümetleri

belirli bir plan çerçevesinde önce radyoyu daha sonra da

televizyonu ülke çapında yaygınlaştırmışlardır. Çok partili demokratik

yönetim biçimini kabul eden Türk toplumu, basın özgürlüğü konusunda

yoğun bir mücadeleden başarıyla çıkmıştır. Türk devletinin

çağdaşlaşma, özgürlükçü demokrasi içinde kalkınma ve modernleşme

temel ilkeleri bugün geçerliğini ve güncelliğini koruyan ilkelerdir

ve Türk kamuoyu bu ilkelerin uygulanmasına dönük konulara duyarlıdır.



Yukarıda ana hatlarıyla sözü edilen sosyal reformlardan biri de

Türk kadınının toplumdaki yeriyle ilgilidir. Medeni kanunun çıkmasıyla

kadınlar yasa önünde erkeklerle eşit haklara sahip olmuş; eğitim

kurumlarına girerek, değişik mesleklerde --hayatını kazanma--

olanağına kavuşmuştur. Ne var ki, yasal değişmeler hızlı bir biçimde

gerçekleştirilebildiği halde, toplumsal normlar ve değerler o denli

çabuk değişmez. Çünkü sosyal idoller, sosyal değerler ve beklentilere

bağlı olarak toplumsal yaşamın önemli öğelerinden birini oluştururlar.

Bir başka deyişle, bir sosyal değer ve buna bağlı olarak yeni bir

sosyal rol oluşturmadan, birey eski değer ve rolleri bırakamaz; yoksa

benlik bilincinde belirsizlik ortaya çıkar, --Ben kimim?-- sorusuna yanıt

veremez duruma düşer. Türkiye gibi toplumsal değişme ve kalkınma

süreci içinde bulunan toplumlarda, kitle iletişimi bireye yeni

sosyal değerlerlerle rolleri öğretmede ve pekiştirmede etkili bir araç

olarak kullanılabilir.



Her toplum, kadın ve erkeğin sosyal rollerini farklılaştırmıştır.

Bir kadın nasıl davranmalıdır? Bir erkek ne zaman --erkekçe-- davranmış

olur? Bunlar her toplumda geçerliği olan sorunlardır. Farkında

olmadan her Türk, yaşamı boyunca --Kadın nasıl davranmalıdır?--

--Erkek nasıl davranmalıdır?-- sorularının yanıtlarını öğrenmiştir. Bunun

yarattığı beklentiler çoğu kez bilinçli değildir. Refik Erduran'ın

toplumumuzda cinsiyete dayalı rollerle ilişkili aşağıdaki yazısı, cinsiyete

bağlı sosyal rollerin çoğu kez farkında olmadığımız bazı yönlerini

sergiliyor.



--Şöyle bir haber başlığı görseniz ne dersiniz?



--Polis 26 Başıboş Erkek Topladı.--



Bunu yazanın erkeklerle köpekleri karıştırdığını düşünürsünüz

değil mi? Çünkü insanın tasmalanması gerekmez ki, başıboşluğundan

söz edilebilsin. Ancak sahipsiz köpekler --başıboş-- olur ve kuduz

yayılmasın diye --toplanır--.



Gelelim geçenlerde en büyük gazetelerimizin birinin birinci sayfasında

kocaman renkli fotoğraflar ve iri harflerle şu başlık yayımlanabildi:



--POLİS BİR GECEDE 26 BAŞIBOŞ KIZ TOPLADl--



Buradaki kız sözcüğü yaşı küçük dişi vatandaş anlamında kullanılmıyor.

Resimlerde görüldüğü gibi, --toplanan-- vatandaşların çoğu

yetişkin kişiler. Yani gözaltına alınmalarının nedeni yaşlarının

küçüklüğü değil, dişilikleri.



Haberde belirtildiğine göre, son zamanlarda evlerinden kaçan kadınlar

ve ev kızları çoğalmış. Bunlar caddelerde başıboş dolaşırken İstanbul

polisi tarafından --yakalanmakta--ymışlar...



Ben böyle şeyleri okurken gözlerime inanamıyorum, bir kabusta

binlerce yıl öncesinin bir köle toplumuna düşmüş gibi oluyorum.



--Ev kızları-- ne demektir? Uygar bir toplumsak kız ve erkek bütün

gençlerimizin evi olması gerekmez mi? Yapılan ayırıma göre ev kızlarının

karşıtı nedir? Yurdumuzda mağara kızları, dağ kızları, bayır

kızları falan mı var?



Sonra, kadınların kızların evden kaçması ve yakalanması nedir?

Hayvanlar ve suçlu insanlar yakalanır. Mahpus ya da bağlı olmayan

kişi de kaçmaz zaten, bir yerden bir yere gider.



Dişi vatandaşlarımıza insanın biraz altında yaratıklar gözüyle

baktığımız günlük konuşmalarımızdan da bellidir. Siz hiçbir erkeğin

başkasının karısına kaçtığını duydunuz mu? Ama erkeklerimizin karıları

başka erkeklere kaçarlar.



Sahipli hayvana benzetiş, kimi zaman büsbütün açığa çıkar deyimlerimizde.

Kocaya --verilen-- kıza --başını bağladık-- deriz. Yasak

uygulamaların sorumluluğunu böylece bir erkeğe aktaran ana baba

rahat bir nefes alırlar.



Gazete resimlerindeki kızların yüzlerinde tüyler ürpertici bir isyan

vardı. Acaba onlar mı başıboş, yoksa insan duygularını hiçe sayan

kafalar mı tın tın?..--



Cinsiyete bağlı rollerin getirmiş olduğu bir değer sisteminden söz

edilebilir. Örneğin, toplumumuzda --erkek gibi kadın-- sözü bir övgü

olduğu halde, --kadın gibi erkek-- bir sövgü ifade eder.



Cumhuriyet döneminde gerçekleştirilen sosyal reformlar sayesinde

ekononük özgürlüğünü elde eden kadın, sadece erkeğe hizmet

için, onu memnun etmek nedeniyle yaratılmış bir varlık olduğu anlayışını

artık kabul etmez. Yasal ve ekonomik özgürlüğünü kazanan

kadınlar, toplumun kendisine empoze etmiş olduğu geleneksel sosyal

rollerin ve beklentilerin dışına çıkma çabası gösteriyor. Geleneksel

kültür içinde Türk kadınından beklenenlerin ne olduğunu Aysel'in

hikayesinden öğreniyoruz. Aysel, Adalet Ağaoğlu'nun Ölmeye

Yatmak adlı romanının kahramanıdır.



--Kardeşim Semiha, sana nasıl anlatsam bilmem. Ulu Atamızın

bize açtığı yolda medeni bir alem. Bütün herkes kız demeden, erkek

demeden orta yere çıkıp ikişer ikişer birbirlerine sarıldılar, döndüler.

Bizim orda müsamerede oynadığımız oyunlardan çok daha samimi.

Sen ne düşünürsün bilmem, ama bence, ben çok uygar buldum.

Dündar öğretmenin o kadar çabalayıp da bize zorla yaptırdığı bir işin

böyle artık tabii bir şey oluşu çok hoşuma gitti. Fakat eniştem, yanımıza

gelip de beni birlikte dans etmeye çağıran kırmızı saçlı bir oğlanı

azarlayınca çok utandım. Ne olsa eniştem de benim yanlarında

emanet olduğumu düşünüyor. Eve dönünce teyzeme, --babasının

bana pezevenk demesini istemem tabii-- dediğini duydum, ki o da

haklıdır bir bakıma. Ancak sen de bilirsin ki, biz kendimizi bildikten

sonra ne olacak değil mi?»



...



--Bu yıl Türkçe öğretmenimiz Sabiha hanımı çok seviyorum. Galiba

o da beni seviyor. Fakat tarih öğretmenimiz Nihal hanımdan çok

korkuyorum. Çok sert ve benim çok çirkin giyindiğimi söylüyor: Saçlarımı

garplı bir kız gibi kestirmemi, alagarson yaptırmamı istiyor.

Fakat babam, bunu duymak bile istemez...--



--...Ulu önderimiz demiş ki, --Bu dünyada ne varsa, kadının eseridir.--

Acaba Ulus Alanı'ndaki ve Güven Parkı'ndaki heykelleri kadınlar mı

yapmış? Bunu daha öğrenemedim.--



--... Annem saçını ondüle yaptırdı. Fakat babam daha başörtüsünü

çıkartmıyor...--



--Emin Efendi'nin büyük oğlu, Aysel'i görmeye gelmedi. Onun yerine

küçük oğlu Ertürk gelip Salim Efendiye bir pusula verdi: --Kerimenizin

köylülerimizden Ali oğlanla gizli münasebet kurmuş olduğu

öğrenilmiş bulunduğundan... Salim efendinin Hüsnügü-zel'de tuttuğu

dört kişilik odadan o akşam yükselen iniltiler neredeyse Hiroşima'daki

iniltileri, ağlamaları geçti. Kocasının zoruyla Fitnat hanım,

kızını çok sıkıştırdı. Hiçbir şey öğrenemedi. Hamamda gövdesini inceden

inceye gözden geçirdi. El değip değmediğini keşfe çalıştı. Bu

kız başına gelen felaketin hiç mi hiç farkında değildi? Babasından şu

yaşında onca dayak yedi de bir ağlamadı. Sanki üstüne geçici bir şey

çullanmıştı: Sıyrılıp gideceği zamanı bekliyordu. Kızının yerine Fitnat

hanım bol bol ağladı. Kendine öğretildiği ve kendine ve yapıldığı biçimde

kızına duyduğu sevgiyi içine gömdü. --Kırk yılda bir gezme, o

da burnumdan geldi. Kaplıcaya rezil olduk. --Kızımını adı çıktı...--

deyip deyip ağlıyordu. Artık kim bilir başka daha nelere ağlıyordu.

Adlandıramadığı ince derin sızılar...--



...



--Alain'in öyle büyük bir doğallıkla kendini kucaklayıvermesi Aysel'i

hiç irkiltmedi. Tek düşünce: Alain'le arkadaş olmam ne güzel.

Gözleri kollarını, bacaklarını yemiyordu. Gözleri, --Sen bir şey anlamazsın--

da demiyordu. Alain oysa, henüz yirmi yaşında. Neden sanki

ötekiler, kendi ülkesinin gençleri de böyle değillerdl? Acaba neden

Aydın, Alain gibi olamıyordu? Örneğin, bir Tan Olayı'nı karşılıklı

oturup sakin sakin, bütün doğruları ve yanlışları tarta biçe

değerlendirmeleri, birbirini böylece çoğaltmaları için ne eksikti? Eksik

olanları ortaya çıkarmak ve değerlendirmek için neden ille yabancı bir

ülkede bulunmak gerekiyordu. Mantık kitaplarında onlar da düşünme

yöntemlerini, doğruyu saptama yöntemlerini öğrenmişlerdi...--



KİTLE İLETİŞİMİ VE TOPLUMSAL KALKINMA



Dünya Ülkelerinde Toplumsal Kalkınma



Toplumsal kalkınma, günümüz uluslarının en belirgin ortak amacını

oluşturur. Birçok coğrafi bölgede, değişik yönetim içinde, farklı ırklardan

ve dinlerden oluşmuş uluslar, ekonomik ve sosyal gelişmeyi

en hızlı biçimde gerçekleştirmek uğraşısı içindedirler. Dünya uluslarından

--gelişmişler-- ve --gelişmekte olanlar-- biçiminde söz etmek,

ekonomi ve sosyoloji alanlarında alışkanlık haline gelmiştir. Gelişmiş

ülkeler, şu ya da bu biçimde sanayi devrimini geçirmişler, gelişmemiş

ülkelerse böyle bir olguyu yaşamamışlardır.



Batı Avrupa'da sanayi devriminin yolu Rönesans'la başlayan ortamdan

geçer; bu ortam içinde siyasal inançların ifade özgürlüğü

oluşmuş, okur yazar oranı ve eğitimin niteliği yükselmiş, ticaret ve

sermaye artışı gerçekleşmiştir. Bilim ve teknoloji böyle bir ortam

içinde önem kazanmış, icatlar ve keşifler birbirini izlemiştir. Avrupa'dan

Kuzey Amerika'ya göç eden Avrupalılar sanayi devrimini bu

ülkeye getirmişlerdir. Daha sonra Japonya ve Sovyet Rusya kendi sanayi

devrimlerini gerçekleştirmişlerdir.



Dünyanın üçte ikisini oluşturan uluslar şimdi sanayi devriminin

dışında kalmış olmanın kaybını gidermek üzere yoğun bir kalkınma

hamlesi içine girmişlerdir. Bu ulusların çoğu neden daha önce bir

kalkınma çabasına girmemişlerdir? Neden şimdi toplumsal kalkınma

ulusların en önemli sorunlarından biri olmuştur?



İletişim ve ulaşım olanaklarındaki gelişme, nedenlerden biridir.

Ulusların yönetici ve aydınları, iletişim ve ulaşım olanaklarının gelişmesi

sonucu, kalkınmış ülkelerle yoğun bir ilişkiye girebildiler. Radyo,

telefon, televizyon teknolojisindeki gelişmelerin yanı sıra, ulaşım

alanında kendini gösteren kolaylıklar, gelişmiş ülkelerin yaşam biçimlerini

gözler önüne sermiştir. Yönetici ve aydın kolayca gidip görebildiği

modern toplum yaşamından etkilenirken, kendi ülkesindeki

yurttaş da, benzeri bir süreç içinde yapılan yollar sayesinde köyden

kente kolayca gelmeye ve kent yaşamını görüp öğrenmeye başlamıştır.



Diğer bir neden de, bloklaşan dünya siyasal ortamında her bir

blokun kendine yandaş bulma çabasıdır; bulduğu yandaşlarını ekonomik

yönden güçlendirecek blok içi ticari ve kültürel bağların artması,

karşılıklı bağımlılığın oluşması lider durumunda olan devletin

güçlenmesi demektir. Gelişmiş ülkelerin oluşturdukları bloklar gelişmemişlere

kalkınmalarında yardım edecek bilimsel ve teknolojik kapasiteye

erişmişlerdir. Sanayileşmeyi yaratabilecek böyle bir bilimsel

ve teknolojik gücün kendilerinde olması, lider devletlerin yarışmasını

kamçılamıştır. Ulusların içinde ve dışında oluşan koşullar kalkınmayı,

böylece çağımızın en yaygın toplumsal olgusu durumuna sokmuştur.



Kalkınmanın Temel Öğelerinden Biri Olarak İletişim



Geleneksel kültür yapısı içinde yaşayan bir köye giren ufak bir

transistörlü radyo, dünyaya açılmış bir penceredir ve köyü dünyayla etkileşim

haline getirir. Köye giren ilk radyo, sahibine sosyal itibar kazandırır,

dış dünyadan gelen haberleri onun aracılığıyla duyabileceğini

anlayan köylü, radyo sahibinin evine kolaylıkla gidebilmek, haberleri

ve değişik programları dinleyebilmek için o kişiyle iyi geçinmeye

dikkat eder. Belki çoğumuz köye gelen ilk radyoya köylülerin

tepkisini görememişizdir, ne var ki, ülkemizde televizyon henüz enderken

kahvelere halkın yığılışını, televizyonu olan evlere özel program

geceleri misafirlerin gelişini hatırlayabiliriz.



Köye giren her radyo, alınan her televizyon, okunan her gazete

ve dergi, toplumu daha geniş bir dünyayla ilişki içine sokar ve toplumun

geleneksel yaşam ve dünya anlayışını etkilemeye başlar. Ekonomik

kalkınmanın gerçekleşebilmesi için geleneksel kültür içinde yetişmiş

bireylerin düşünüş ve davranış biçimlerinde temel değişmelerin

yer alması gerekir. Toplumsal kalkınma konusunda inceleme yapan

iletişim uzmanı John Condliff araştırmaları sonucunda vardığı

kanıyı şöyle dile getirir:



--Beklentilerde meydana gelen, yükselme doğrudan doğruya ekonomik

kalkınmaya götürmez, bu beklentilerin ekonomik güdülenmeye

dönüştürülmesi gerekir. Güdülenme, değerlerde bir değişiklik

anlamına gelir. Kız ve erkek çocuğun eğitimi için gerekli özveriyi

göstermeye hazır değilse, o ülkede ekonomik kalkınma kolay kolay

gerçekleşemez. Kalkınmanın olabilmesi için, toplumdaki bireylerin,

eğitimi ve refahı, gösterişli ve masraflı düğün göreneklerinden ve hiçbir

şey yapmadan boş oturmaktan daha üstün tutmaları gerekir.--

(Schramm, 1964).



Daha önce ifade edildiği gibi, sosyal değerler ve sosyal roller değişmeye

direnç gösterirler; bu nedenle, toplumsal kalkınma ağır gerçekleşen

bir sosyo-ekonomik süreçtir.



İletişim sosyolojisi alanında çalışmalarıyla tanınan Frederick Harbison,

yetmiş beş ülkenin kalkınma çabalarını inceledikten sonra,

aşağıdaki yargıyı dile getirir:



--Bir ulusun ilerlemesi her şeyden önce o ulusun bireylerinin gelişmesine

bağlıdır. Bireylerinin potansiyelini geliştirmeyen ve onların

şevkini kamçılamayan bir ulus ekonomik, siyasal ya da kültürel hiçbir

yönde kalkınmayı gerçekleştiremez. Gelişmemiş ülkelerin çoğunun

temel sorunu doğal kaynaklarının kıtlığı değil, insan kaynaklarının

kıtlığıdır. Bu yüzden gelişmek isteyen uluslar önce insan kaynaklarını

geliştirmeye ve değerlendirmeye yönelmelidirler. Bir başka deyişle

önce eğitim düzenlerini geliştirmeli ve bireylerine kalkınmada

yararlı beceriler verebilmelidirler. Bir ulusun üyelerinin umutlu oluşu,

ruhsal ve bedensel yönden sağlıklı oluşu, toplumsal kalkınmanın

önde gelen koşullarındandır.-- (Schramm, 1964).



Harbison'un önem verdiği insan potansiyelini geliştirme uğraşısıyla,

eğitim ve iletişim arasındaki bağın daha fazla açıklama gerektirmeyecek

kadar belirgin olduğu kanısındayım. Böylece iletişim,

toplumsal kalkınmanın temelinde önemli bir yere oturtulmuş olur.

Toplumsal kalkınma sürecinin başlamış olduğu toplumlardaki bireyler,

farkında olmadan, yaşamlarında bazı varsayımları uygulamaya

başlamışlardır. Bu varsayımlardan bazıları, geleneksel kültürün

sosyal inançlarına ters düşebilir; ne varki, zaman modernleşmenin

ve gelişmenin lehinde çalışmaya başlamıştır artık. Aşağıdakileri, bu

varsayımlara örnek olarak gösterebiliriz:



Bilgili olmak cahil olmaktan daha iyidir. İsterse herkes bilgili

olabilir.



Sağlıklı olmak ve sağlıklı bir yaşam sürdürebilmek mümkündür;

hastalık insan kaderinin bir parçası değildir.



Aç kalmamak insanın elindedir; iyi ve değişik gıda alarak

dengeli bir beden geliştirmek olanağı herkese açıktır.



Rahat koşullar içinde yaşamak, yoksul olmaktan daha iyidir;

yoksulluğun övülecek bir yanı yoktur.



Ulusun yönetimine etkili bir biçimde katılmak, yönetimi pasif

bir seyirci olarak izlemekten daha iyidir.



Bu ve benzeri varsayımlar, kişinin günlük yaşamı içinde biçimlenir,

anlamlanır ve zihninde kök salar. Zamanla bu varsayımlar gelişen

yeni toplumun sosyal inançlarını oluştururlar.



KİTLE İLETİŞİMİNİN ÜÇ TEMEL İŞLEVİ



İster sanayileşmiş toplumda, isterse henüz gelişmeye yeni başlamış

ülkelerde incelensin, kitle iletişiminin üç temel işlevi vardır. Ne var

ki, sanayileşmiş toplumlarda kitle iletişimi bu işlevlerini daha karmaşık

bir düzen içinde yerine getirirken, gelişmesine yeni başlayan

toplumlarda daha basit ve küçük çapta gerçekleştirir; değişen iletişimin

karmaşıklık derecesi ve daha başka boyutların işe karışmasıdır.

Bu temel işlevler şunlardır:



1. Haberci işlevi: Kitle iletişimi, dışında olan olaylar kadar, içinde

olan olaylardan da toplumu --haberdar-- eder, bilgi verir. Bu işlev

aracılığıyla gelişen toplumlarda kentli köylüye, köylü de kentliye ilgi

duymaya başlar; kentli toplumsal kalkınmanın gerçekleştirilebilmesi

için köylünün çalışma koşullarının modernleştirilmesinin zorunlu olduğunu,

köylü de --insan gibi yaşayabilmek-- için kentlinin sahip olduğu

yol, su ve elektrik gibi olanaklara kavuşması gerektiğini kavramaya

başlar. Daha önce devletin varlığını sadece vergi memuru ve

jandarmanın uğramasıyla anlayan köylü, siyasal yaşamla şimdi etkili

olarak ilgilenmeye başlar. Artık vergi memuru ve jandarmanın yanı

sıra öğretmenler, ziraat teknisyenleri, yol yapımcıları ve su işleri

görevlileriyle de devlet varlığını köyde göstermeye başlar.



Uluslararası alanda da, gelişen ülkeler kendi çıkarlarını güçlü

devletler karşısında daha iyi koruyabilmek için, Üçüncü Dünya Devletleri

gibi topluluklar oluşturmaya başlarlar. Böylece, daha önce birer

seyirci durumunda olan devletlerin yerini, dünya siyasal yaşamına

etkili bir biçimde giren devletler alır. Bir başka deyişle, gelişmekte

olan ülkenin iç ve dış ufukları genişlemiştir ve kitle iletişimi, büyüyen

--ufuklardan-- haber getirme ve oralara haber götürme işlevini,

daha yoğun biçimde üstlenmiştir.



2. Yönetime katılma işlevi: Halkın desteğine dayanmayan kalkınma

çabaları başarılı olamaz. Bu nedenle, önemli kararlarda halkın

desteği sağlanmalıdır; bu desteği sağlamanın en uygun yolu da alınan

kararlara halkın katılmasıdır. Daha önce de değinildiği gibi, modernleşme,

bireylerin sosyal yaşamında, sosyal değerleri ve inançlarında

değişiklik yapmayı öngörür. Kalkınmayı gerçekleştirebilmek

için halkın yeni amaçları benimsemesi, yeni sorumluluklar alması,

yeni yaklaşım biçimlerini uygulaması gerekir. Bütün bunlar, bireylere

bilgi verilmesini ve onları ikna etmeyi zorunlu kılar. Yönetenden

yönetilene, yönetilenden yönetene bilgi götüren --dikey-- kanalların

açık olması gerektiği kadar, yönetilenlerin kendi aralarında iletişim

kurabilmeleri için --yatay-- iletişim kanallarının bulunması da gereklidir.

Böylece sorunlar toplumun sorunları, çözümler de toplumun

çözümü olarak bireylerin tümünü ilgilendirmeye başlar.



3. Öğretici işlevi: Toplumsal kalkınma çabasına giren toplumun

her bireyi sürekli yeni bilgiler, yeni beceriler öğrenme durumundadır:

Bütün ülke bir anlamda okuldur ve toplumun her üyesi de öğrenci.

Köylü gübreyi, tarım araçlarını kullanmasını, malını en iyi biçimde

kente götürmesini öğrenirken, kentli aynı zaman birimi içinde

daha fazla üretim yapmayı, taşıt araçlarının artması sonucunda ortaya

çıkan yeni trafik düzeninde yaşamı aksatmadan ve bunalmadan

verimli bir yaşam sürmeyi öğrenmek durumundadır. Kadın hem

--çalışan kadın--, hem de eş ve analık rollerini doyurucu bir biçimde

bağdaştırmayı öğrenecektir. Erkek, artık aile bütçesine parasal katkıda

bulunan kadını kendisine denk bir yere oturtmayı öğrenecektir.

Bütün bu değişiklikler, her bir bireyin yaşamında çok yönlü olarak

oluşmaya başlar. Kitle iletişimi toplumun bireylerinin tümünü içeren

bu büyük ve geniş --öğrenim yaşantısı--nın başlatıcısı, sürdürücüsü

ve yol göstericisi olma durumundadır.



İletişim olanaklarındaki gelişim, bir yandan, birçok toplumsal soruna

çözüm getirmiş ve toplumsal kalkınmanın temel öğelerinden

biri olmuş, öte yandan, toplumsal yaşama bazı yeni sorunlar da eklemiştir.

Bu sorunlardan bazılarına aşağıda kısaca değinmekte yarar

vardır.



KİTLE İLETİŞİMİNİN ORTAYA ÇIKARDIĞI BAZI SORUNLAR



Kitle iletişiminin büyüyerek örgütlenmesi sonucu birey, farkına varmadan

kitle iletişim kaynaklarının etkisi altına girer ve iletişim merkezlerinin

hazırladığı kalıplar içinde kendini algılamaya başlar. Televizyon

reklamları, moda dergileri, ideolojik akımların sloganları, bireyin

yaşamında annesinin, babasının, aile ve okul çevresinin etkisinden

daha büyük bir güce kavuşma yolundadır bugün. Kişi, iletişim

kaynaklarının etkisi altında, kendi sorunlarının ne olduğunu

kendisi tanımlama durumundan çıkar; sorunlarının ne olduğuna, ya

da ne olması gerektiğini örgütlenmiş, güçlü iletişim merkezleri kendisine

empoze eder.



İletişim olanaklarının artmasıyla ortaya çıkan sorunlardan biri

de, ufak bir grubun iletişim araç ve gereçlerini elinde bulundurarak,

toplumun tümüne egemen olabilme çabasıdır. Ülkemizde, siyasal

partilerin televizyon yayınları konusunda ne ölçüde duyarlılık gösterdikleri

biliniyor. Her siyasal parti, televizyonu salt kendi görüşünü,

yaşam felsefesini yansıtan bir araç olarak benimsemekte, bu gerçekleşmediği

sürece de yakınma ve eleştirilerini sürdürmektedir. Politikacıların

bu çabalarının altında, kitle iletişim araçlarının kitleleri

belirli yönlere çekmede çok etkili olduğu bilinci yatar.



Bir diğer sorun da insanların yalnızlığıyla ilgilidir. Burada sanki

bir çelişki varmış gibi görünüyor: Hem kişiler arası iletişimi kolaylaştıran

teknolojik gelişmelerden, hem de bu gelişimin sonucu insanların

birbirine ve topluma daha yabancılaşarak yalnızlıklarının arttığından

söz ediyoruz. İnsan ilişkileri gittikçe daha yoğunlaştığına göre,

insanlar eskiye oranla daha az yalnız olmalıydı. Etkileşimi bu kadar

yoğunlaşmış insanın yalnızlığından söz etmek garip gözükebilir.



Gerçekte birey, artan ve yoğunlaşan iletişim ilişkilerinin içinde,

kendinden ve toplumdan gittikçe koparak uzaklaşır. Karmaşıklaşan,

yoğunlaşan ilişkiler, kişinin yaşamında yer alan sıcak ve yakın dostluk

ilişkilerini kaldırır, onun yerine geçici, biçimsel ve yüzeysel ilişkiler

getirir. Eski küçük çevreleri içinde güvenebilecekleri, kendilerine

yakın hissedip dertlerini paylaşabilecekleri dostlar bulan insanlar,

karmaşık bir toplum içinde, sorunları dışarıya açıklamaktan kaçınır

hale gelmişlerdir. Herkes kendi yalnızlığı içinde, bir başka yabancıyla

sık görüşebilir. Günlük iletişimde görülen sayısal artış, kişiler arası

ilişkilerdeki derinliği yüzeyselleştirmiş, sıcaklığı soğutmuş ve sürekliliği

geçici yapmıştır. Çoğunlukla sanayileşmiş toplumlarda gözlenen

alkolizm ve intihar yüzdelerinin artması, sanıyorum rastlantı

değildir.



Ne var ki bu sorunlardan, sanayileşmiş toplumlarda herkesin yalnız

olduğu, hiç kimsenin yakın dostu bulunmadığı sonucu çıkarılamaz.

Çizilen tablo soyut, ortalama bir bireyi temsil eder. --İletişim

bilinçlenmesi--ni kazanabilmiş bireyler, gelişmiş iletişim olanaklarından

yararlanarak daha geniş, çok boyutlu ve derin anlamı olan ilişkiler

kurma olanağına sahiptirler. Ayrıca bireyler, eskiden geleneksel

kültürün kalıpları içinde, ancak akraba ve komşuları arasında

oluşturabildikleri yakın ve derin ilişkileri şimdi, kendi seçimleri olan

kişilerle gerçekleştirebilme olanağına da kavuşmuş bulunuyorlar.



SÖZÜN KISASI



Kitle iletişimi modern toplumun vazgeçilmez bir parçasıdır. Her toplumda

hayati işlevleri olan kitle iletişimi, Türkiye gibi kalkınan toplumlarda

daha da önem kazanırlar.



Kitle iletişiminin geri-iletim, iletişim ortamı, ulaşım sınırlaması,

etki yönlerinden, yüz-yüze iletişimden farkları vardır. Kitle iletişimi

toplumun değişme yönünü ve değişme hızını etkiler. Ekonomik kalkınmanın

bir aracı olarak yardımcı işlevi vardır.



Kitle iletişiminin üç temel işlevi haber verme, yönetime katılma

olanağını sağlama, yeni bilgi ve becerileri öğretmedir. Kitle iletişimi

sadece yararlar değil, kendine özgü bazı sorunlar da ortaya çıkarır;

belirli bir kitlenin kitle iletişim kaynaklarını ele geçirmesi, insanların

bireysel ilişkilerinin yerine geçerek kendine özgü bir psikoİojik

yalnızlık doğurur.



:::::::::::::::::



İKİNCİ KISIM



DEĞİŞEN



TÜRK TOPLUMU



İÇİNDE



İLETİŞİM



:::::::::::::::::



Modernleşme süreci içinde bulunan Türk

toplumunda eski ve yeni, geleneksel ve çağdaş

yan yana, içiçe bulunur. Bu gözlem, giysilerimizden

mimarimize kadar her şey için ne

kadar geçerliyse, iç dünyamızın temelini oluşturan,

düşünce ve davranışımıza yön veren

kültür değerlerimiz için de aynı ölçüde geçerlidir.



İkinci Kısımda değişen kültür değerlerini

yansıtan bazı insan ilişkilerini inceleyeceğiz.



:::::::::::::::::



10



İletişim Manzaraları



2 Haziran 1986 gününün akşam üzeri, yedi yıllık bir ayrılıktan sonra,

İstanbul'a geliyorum. Los Angeles'tan kalkan KLM hava yollarının

uçağı, Kuzey Kanada ve kutup üzerinden uçarak önce Amsterdam'a

indi. Orada, aynı şirketin Atina üzerinden İstanbul'a gelen başka bir

uçağına bindim. Los Angeles'tan kalkan uçaktaki yolcuların arasında,

ancak birkaç Türk'ün farkına varabilmiştim. Amsterdam'dan kalkan

uçaktaki Türklerin sayısında bir artma olduğu daha belirgindi;

sigara içen erkekler ve başörtülü kadınlar çoğunluktaydı.



Uçak Yeşilköy Atatürk Hava Limanı'na güneş batışına yakın bir

saatte indi. Yeni hava limanı, uçakların binalara yaklaşmasına ve yürüyen

koridorlar aracılığıyla yolcuların doğrudan salona girmelerine

olanak veriyordu; benim için bu bir yenilik, bir gelişmeydi. Yürüyen

koridorların içi gri renge boyanmıştı ve koridorun sonundaki salonda

hiçbir tablo ya da canlı renk yoktu.



Uçak kapısından çıkarken ellerini arkaya atmış üç tane üniformalı

polis, çıkan yolcuları bir suçluyu ararcasına gözden geçiriyordu.

Koridorun sonunda da ellerinde otomatik silahlarıyla iki polis ve iki

inzibat eri, sert yüzlerle yolcuları gözden geçirmeye devam ediyorlardı.

Yolculuğun başından beri, silahlı ve üniformalı kimse görmemiş

olduğum için, doğrusu ilk anda şaşırmaktan kendimi alamadım.

İçime bir korku girdi; acaba Türkiye'ye gelmekle suç işlemiş olabilir

miydim?



Biliyordum ki, bu asık suratlı devlet görevlilerinden her biri, Türkiye

Cumhuriyeti Devleti'ni temsil ediyorlardı ve --devleti temsil etmenin

bilinçli sorumluluğu--nu yüz ifadeleri ve duruşları belirtiyordu.

Türkiye Cumhuriyeti Devleti --korkulması gereken bir kuruluş--tu;

gerçekten de bu korkuyu insanın içinde uyandırıyorlardı.

--Türkiye'ye Hoş Geldiniz;-- anlamında güleryüz bekleyen birkaç

Amerikalı ve Avrupalı, biraz şaşkın, biraz gergin bir durumda polis

ve inzibatlara gülümsemeye çalıştı ama, --devlet koruyucuları--nın

azimli ve haşin yüz ifadeleri karşısında tebessümleri dudaklarında

dondu kaldı.



Yol gösterici bir yazı olmadığı için önce şaşkınlıkla etrafa bakınan

yolcular, daha sonra --devlet koruyucusu-- asık suratlı birer polisin

içinde oturduğu iki ufak hücreyi gördü ve her birinin önünde dizilmeye

başladı. Bu arada KLM uçak şirketinde çalışan genç bir Türk

hanım, iki yolcuyu arkadan getirerek en öne geçirdi ve polise onların

pasaportlarını verirken --Bunlar benim tanıdıklarım;-- dedi.



Önümdeki ve arkamdaki Amerikalıların birbirlerine bakıştıklarını

gördüm. Hava limanında çalışan tanıdıkları olmadığı için ikinci

sınıf değerleri olduğunu anlayamıyorlardı, besbelli. Devleti temsil

eden haşin yüzlü polis, itirazsız --tanıdıkları olan kişiler--in işlemlerini

yaptı ve KLM'de çalışan hanıma gülümsedi. Daha sonra yine devlet

yüzünü takınarak, Türkiye'ye gelme cesaretini gösteren sıradaki

yabancıya döndü.



Pasaport işlemlerinden sonra gümrük denetimine girdik. Gümrükçüler

daha yumuşak yüzlüydü ve --Beyefendi;' ya da --Hanımefendi,--

diye yolculara kibar bir dille hitap ediyorlardı. Hamallar özel

giysiler içindeydiler ve Türk olduğunu tahmin ettiği kimselere --Yardım

edelim mi Beyefendi?-- diye soruyorlardı. --Evet,-- diyen kimselerin

bavullarını kapıyor, kendi tanıdıkları gümrük memurunun önüne

götürüyor, o da tanıdık hamalı görünce --Kimin bu?-- diye soruyordu.

Hamal, --Bu beyin!-- diye göstermesinden sonra, gümrükçü

çoğu kere bavulu açmıyor, elindeki tebeşirle bavula bir işaret koyuyor

ve --Alabilirsin!-- diyordu hamala. Hamal --Sağ ol Hikmet Abi!--

gibi bir sözle gümrükçüye teşekkür ediyor ve bavulları iki adım ötedeki

kapıdan dışarı çıkarıyordu.



Kapının dışında, birçok taksi şoförü bağıra çağıra kendi aralarında

konuşuyorlardı. Yabancıların onları, kavga etmenin eşiğinde olan

kimseler olarak algılayacaklarından emindim. Böyle bir yerde, hiç

konuşmayan asık suratlı devlet temsilcilerinden sonra, bu kadar

yüksek sesle, el kol hareketleriyle avazının çıktığı kadar bağıra çağıra

birbirlerine söz yetiştiren kimseleri, başka türlü algılamaları olanaksızdı.



Bana yardım eden hamal bavulları taksinin yanına getirdi, --Ne

vereceğiz?-- sorusuna --Ne münasip görürseniz!-- dedi. Verdiğim beş

doları umursamadan cebine indirdi: --Besbelli ki, daha önce başkaları

tarafından on ya da yirmi dolara alıştırılmış,-- diye düşündüm. Taksi

şoförü bavulları arabaya koymama katiyyen yardım etmedi, yegane

yaptığı şey arabanın bagaj kapısını açmak ve kapamak oldu.



Taksi hareket ettikten bir dakika sonra durmak zorunda kaldık.

Özel bir araba yolumuzu kesmiş trafik polisiyle konuşuyordu. Konuşma

şu biçimde devam ediyordu (Trafik polisini, --T--, özel araba

sürücüsünü --Ö-- ile belirtelim):



T: Beyefendi burada duramazsanız! Burada beklemek yasak!



Ö: Polis Bey çok durmayacağım, Amerika'dan kızım geliyor,

onu alıp hemen gideceğim.



T: Olmaz Beyefendi, özel arabalar için park yeri var, lütfen oraya

park edin.



Ö: Uçak geldi. Kızımı uzun zaman görmedim. Beni göremezse

telaşa kapılır. Ben gideyim, onu hemen alır gelirim.



T: Beyefendi, niçin erken gelmediniz, burası park yeri değil,

park yerine park edin, lütfen.



Ö: Uzun zaman gelmedi, şimdi telaşa kapılır. Rica edeyim, müsaade

edin, şimdi gelirim.



T: Bu gelen uçakta mıydı? On dakika sonra gelmezseniz ceza

yazarım.



Ö: Gelirim efendim, gelirim. Ben hemen kızı alır gelirim.



T: Haydi şöyle park et.



Ö: Teşekkürler memur Bey!



Bizim taksi şoförü sinirleniyor --Bunu bir taksi şoförü yapsa şimdiye

çoktan küfürü yemişti!-- diyor ve --Biz burada boşu boşuna benzin

yakıyoruz. Herif yolu kapattı, kimsenin umurunda bile değil!--

diye bana yakınıyordu.



Nihayet yola koyuluyoruz. Boğaz Köprüsü'ne yaklaştıkça trafik

yoğunlaşıyor ve yoğunlaşan trafikten ötürü, kendi şeridi yavaşlayan

her sürücü sürekli diğerlerine geçerek şerit değiştiriyor. Her sürücü

diğer arabaların şerit değiştirmesine bozuluyor ve korna çalıyor.

Taksi şoförü bazen önündeki, bazen da yan şeritteki arabanın sürücüsüne

küfür ediyor ve kornaya basıyor. Küfürlerinin arasına --Mübarek

ramazan günü, iftar vakti oruçlu oruçlu adamı günaha sokuyor

bu eşşoğlu eşşekler;-- diye de bana dert yanıyordu.



Evet İstanbul'a gelmiştim. Çevremde olan biten her şeyi gözleyip

yazmaya karar verdim. Zengin psikososyal bir laboratuvara girdiğimin

bilincindeydim. Kaliforniya'da yedi sene kalmamın sonucu olacak,

İstanbul'a özgü bazı davranış manzaralarına daha duyarlı hale

gelmiştim. Hemen algılayabildiğim davranış özellikleri oralarda pek

sık görmediğim, şimdi dikkatimi çeken davranışlardı.



Uçakta hosteslerden su ya da çay isteyecek başı örtülü kadın, yanındaki

erkeğe bu isteği söylüyor, o dilinin yettiğince kadının isteğini

hostese ulaştırıyordu. Sigara içenlerin büyük çoğunluğu erkekti

ve --Acaba yanımdakini rahatsız eder miyim?-- diye herhangi bir düşüncenin

akıllarının ucundan geçmediği belliydi. Uçaktan çıkarken,

yüzü asık polisleri gören Türk yolcuları, suç işlemiş bir çocuk gibi

ezik bir havaya bürünmüşlerdi; bedenlerinin duruşları ve yüz ifadeleri

bu ezikliği gayet belirgin olarak ifade ediyordu. Uçak şirketinde

çalışan kadının, tanıdıklarını sıranın önüne geçirerek pasaport işlemlerini

öncelikle yaptırmasından duyulan rahatsızlığı, ancak yabancıların

yüzleri belirtmekteydi. Gümrük denetiminde bir hamalın

önemli rol oynaması Türkler için olağan bir hadiseydi, Batılı bunu

anlayamazdı. Dışarıda taksi şoförlerinin köy meydanında imişcesine

bağıra çağıra aralarında konuşmaları, bu davranışlarını Türkiye'ye

yeni gelen yabancıların nasıl algılayacağı gibi herhangi bir düşüncenin

akıllarından geçmeyişi, bize mahsus bir olguydu. Özel araç sahibi

ve trafik polisi arasındaki etkileşim, bizim kültüre özgü bir etkileşim

biçimiydi.



Benim bindiğim taksinin şoförünün, kendisinin yaptığı davranışı

diğer şoför yaptığı zaman, ne olursa olsun ben orada yokmuşum gibi

tereddütsüz küfür etmesi bizim insanımızın davranışıydı. Ramazanda

oruçlu olmakla, başkalarına sürekli küfür etmek arasında ona göre

bir çelişki yoktu. Dindar olmak, --diğer insanlarla ilişki içindeyken

sorumlu biçimde davranmayı gerektirir-- anlayışından uzaktı. Benim

bindiğim taksinin şoförünün, --kendi düşünce, duygu, niyet ve davranışlarından

sorumlu olmak-- gibi bir kavramın farkında olmadığı da belliydi.



:::::::::::::::::



11



Kültür ve İletişim



Kızılderili ve batı uygarlığı



ABD tarihinde yazarlığı, buluşları ve siyasal görüşleriyle ünlü Benjamin

Franklin, Virginia Eyaleti Hükümeti temsilcileriyle, altı Kızılderili

kabilenin temsilcilerinin Lancaster Antlaşması olarak bilinen sözleşmeyi

yapmak için 1744'te biraraya geldiklerinde, iki taraf arasında

şu tür bir etkileşimin yer aldığını yazar:



--Virginia delegeleri, her bir kabile reisinin oğlunu Williamsburg

Üniversitesi'nde burslu olarak okutmayı, bütün masrafları Virginia

Eyaleti'nce karşılamayı Kızılderili reislere teklif ederler. Kabile

reislerinin oğullarının her türlü masraflarının karşılanacağını, onların

eğitimi için elden gelenin arkaya konmayacağını söylerler. Böylece,

Kızılderili gençlerin beyaz insanın bilgisini elde edebileceğini, daha

sonra bu gençlerin kendi kabilelerinin üyelerini eğitebileceğini ifade

ederler.



Bu teklif üzerine en yaşlı Kızılderili temsilci şu cevabı verir. --Sizler

kendi toplumunuzun akıllı kişilerisiniz. Hikmet sahibi kişiler olarak

bilirsiniz ki; aynı şeyler hakkında insanların değişik fikirleri vardır.

Bu nedenle, sizin teklif ettiğiniz türden bir eğitimle ilgili bizim

farklı düşüncelerimiz olması umarım tuhafınıza gitmez. Bahsettiğiniz

türden eğitimi oldukça yakından tanımış bulunuyoruz. Birçok Kızılderili

gençler, Kuzey Eyaletlerde sizin üniversitelerinize gittiler. Orada

sizin bilimlerinizi öğrendiler. Döndüklerinde, koşmayı unutmuşlardı,

ormanda yaşamayı beceremez hale gelmişlerdi: soğuğa ve açlığa

dayanamıyor, bir kulübe yapmayı beceremiyorlardı. Bir ceylanı

avlama ve bir düşmanı öldürme becerilerini kaybetmişlerdi. Kendi

dillerini unutmuşlardı, ne iyi bir avcı olabilirlerdi ne de iyi

bir savaşçı. Sözün kısası, hiçbir işe yaramaz hale gelmişlerdi.



Sizin iyi niyetli teklifiniz için teşekkür ederlz, ama kabul edemeyeceğiz.

Size olan minnettarlığımızı kanıtlamak için bizim de size bir

teklifimiz var: Virginia'nın asil delegelerinin gönderecekleri bir

düzine delikanlıyı eğiterek onlara bütün bilgilerimizi öğreteceğiz ve

onları gerçek anlamında birer yiğit olarak yetiştirecegiz.--



Franklin yukardaki satırları 1784 dolaylarında --Remarks Concerning

the Savage of North America-- adlı broşüründe yayınlamıştır.



Virginia delegeleri ile Kızılderili kabile reisleri arasındaki yukardaki

etkileşim, farklı kültürlere sahip toplumların birbirleriyle kurdukları

iletişimin tipik bir örneğidir. Bu tipik etkileşimin bazı temel

özelliklerini hemen belirtelim:



1. Beyaz toplum, bilim ve teknolojiye dayalı bir uygarlığı temsil

ettiği için kendisini Kızılderililerden daha güçlü ve üstün görür.

Kızılderililerin beyaz insanın uygarlığını öğrenmesinin, beyaz insan gibi

eğitim görmesinin, iyi bir şey olacağına inanır; üniversiteye öğrenci

almak teklifiyle bu düşüncelerini belirtir.



2. Bilim ve teknolojinin ne olduğunu anlayacak bir algısal hazırlığı

olmayan Kızılderili reisler, her normal insan gibi, kendi uygarlıkları

ve yaşam felsefeleriyle gurur duyar, karşıdakileri kendi dünya

görüşleri içinde değerlendirirler. --Bizim sizden öğreneceğimiz bir

şey yok! Sizin gençler sünepe olarak yetişiyorlar, bizimkiler ise cengaver

olarak! İsterseniz, nasıl güçlü ve becerekli 'yiğit erkek' yetiştirilir,

size öğretelim!-- derler.



Bilim ve teknolojiye dayanan toplum, zamanla diğerini egemenliği

altına almıştır. Kızılderili kabile reislerinin, beyaz insanın yeni tür

gücünü algılayamamaları, içinde bulundukları koşullar altında doğaldı;

kendi değerlerini üstün görerek, asırlardır koruyageldikleri

yaşam düzenini sürdürmek istemeleri de, doğaldı. Bu nedenle Kızılderili

reisleri kusurlu bulup suçlamak büyük insafsızlık olur.



Cumhuriyet reformları ve çağdaş uygarlık



İnsanlık tarihinde, kendi kültür düzeninin sınırlamalarını, kısıtlamalarını

ve çıkmazlığını görerek, bir toplumun bir uygarlıktan diğerine

geçmeye teşebbüs etmesi enderdir.



Geleneksel otoriter kültürü oluşturan temel değerler arasında,

--akılcı olma--, --bilimsel olma--, --eleştirici olma-- gibi çağdaş öğeler

yoktu. Cumhuriyet reformları, bu öğeleri, Türk toplumunun temellerine

koyma girişimidir. Eğitim reformu, hukuk reformu, kıyafet reformu;

dil reformu, çok partili politik yaşama geçişi hazırlayan siyasal

reform yeni bir uygarlığın temellerini atmak için yapılmıştır.



Cumhuriyeti kuranlar, bu sosyal reformlar sayesinde, Avrupa'nın

--hasta adamı-- olan Osmanlı İmparatorluğu'nun çöküntüsünün altından,

zinde ve gerçekçi bir toplum çıkacağını umuyorlardı. Ne Var ki,

Türkiye içindeki --yobazlar-- ve --hasta adam--ın mirasını paylaşmak

isteyen dış güçler, bu girişimin başarılı olmasını istemiyorlardı.



Türkiye hala bir reformlar ülkesidir. Aydınların büyük bir çoğunluğu,

bilimin ve rasyonel düşüncenin (aklın), toplumun temeline inemediği

kanısındadır. Onlarca, bilimsel düşünce ve akılcı yaklaşım toplumun

temelini oluşturmadıkça, Türk toplumu çağdaş uygarlığın bir üyesi olamaz.



Aydının bu tavır alışı, eğer iletişim becerileri iyi kullanılmadan

ve gelişigüzel ortaya konursa, karşı tutumda olanları öbür uca daha

fazla iter; sonuçta, toplumsal ortam, birbirlerini sevmeyen, hırçın

insanların ortamı olur. Bir sentez arayan Türk insanı yerine, kendi

inancını tek yönlü olarak diğerlerine kabul ettirmek isteyen iki yobaz

tipi gelişir. Bunlardan birine --yobaz aydın--, diğerine --geleneksel yobaz--

adları verilebilir. Sürtüşme, geleneksel kültürü savunan --geleneksel

yobaz-- ile Batı değerlerini sorgusuz sualsiz kabul ettirmeye

çalışan --yobaz aydın-- arasında olur.



Aydının kişisel yaşamında yapacağı sentez, özgürlükçü çağdaş

Türk toplumunun oluşmasında hayati önem taşır. Hem geleneksel

otoriter kültürü, hem de çağdaş dünya anlayışını yakından tanıyan

aydın, kendi bireysel bütünlüğü, kafa ve gönül dengesi, toplum ve

doğayla ilişkisiyle ilgili değişik sentezlere ulaşır. Aydının bu tür

sentezlere ulaşabilmesi, her iki dünyayı iyi bilmesine bağlıdır.



Geleneksel otoriter kültürü ve özgürlükçü çağdaş anlayışı birbirinden

farklı kılan temel düşünce sistemlerini incelemek, bu nedenle

önemlidir. Bu iki düşünce sistemini anlamadan, Cumhuriyet reformlarının

altında yatan temel amacın anlaşılması güçleşir.



GELENEKSEL OTORİTER KÜLTÜR VE



ÖZGÜRLÜKÇÜ ÇAĞDAŞ ANLAYIŞIN DEĞERLERİ



Temel boyutların karşılaştırılması



Osmanlı Devleti, değişik toplumlarla ve kültürlerle ilişki içinde bulunmuş,

Arap uygarlığının yanı sıra İran, Yunan, Bulgar, Yugoslav,

Rus, Macar, Romanya toplumlarını etkilemiş ve doğal olarak, onların

da etkisi altında kalmıştır. Fakat en önemli toplumsal etki, İslamiyet

aracılığıyla Arap dil ve kültüründen gelmiştir. Osmanlı yönetimi, bu

etkileri siyasetinde, toplum yaşamında, sanatında kendine göre sentezlemiş

ve Osmanlı kültürü olarak bilinen bir bütün ortaya koymuştur.

Bu kültür bugün süregitmekte olan geleneksel otoriter kültürün

temelini oluşturur.



Özgürlükçü çağdaş anlayış soyut bir kavramdır. Fransa, İtalya,

Almanya, İngiltere, İsveç, Norveç, Danimarka, İsviçre ve Belçika gibi

Avrupa toplumlarını kapsadığı kadar, Batı uygarlığının bir uzantısı

olan Amerika Birleşik Devletleri'ni ve Kanada'yı da kapsar. Bu ülkelerin

birbirinden farklı dilleri, görenekleri ve yaşam biçimleri vardır.

Ne var ki, bu toplumlarda ortak olan bazı temel değer ve düşünce biçimleri,

onları diğer dünya toplumlarından ayırt eder.



Aşağıda, geleneksel otoriter kültür ile, özgürlükçü çağdaş anlayışın

temel değerleri karşılaştırılmıştır. Böyle bir karşılaştırma, Cumhuriyet

reformlarının amacını ve Türk insanının bugün içinde bulunduğu

değerler çelişkisini daha iyi anlamaya yardım edecektir.



TEMEL KÜLTÜR BOYUTLARI



Kültür nedir?



Sosyal bilimciler, son otuz yıldır, kültür kavramını tanımlamaya çabalarlar.

Herskovits (1955) kültürü, --insanın yaptığı her şeyin toplamı--

olarak tanımlarken, Geertz (1973) --bir toplumun üyelerince paylaşılan

anlamların tümüdür-- der. Hall (1959) --kültür iletişimdir ve

iletişim kültürdür-- diyerek iki kavramı birbirine denk görür. Birdwhistell

(1970) kültürün, toplum içindeki ilişkilerin yapısını, iletişimin

ise süreci ifade ettiğini söyler. Görüldüğü gibi bilim adamları

belirli bir kültür tanımı üzerinde pek anlaşamazlar.



Keesing (1974), bütün tanımları ve tartışmaları gözden geçirdikten

sonra, dilbiliminde yapılan bir ayırımı kültür tanımına uygular.

Dilbilimciler, yeteneği (competence), gramer bilgisi, uygulamayı

(performance), kişinin konuşma davranışı olarak tanımlarlar. İki düzey,

birbiriyle ilgili, fakat farklıdır.



Keesing kültürün aynı, dildeki gramer gibi, soyut yönü olduğunu,

bu yönüyle insanların duyum, algılama, düşünme ve davranma

süreçlerini etkilediğini ifade eder. Birey, kültürden edindiği bilgiyi,

anlayış ve görüşü, içinde bulunduğu sosyal durumun koşullarına

uygun olarak belirtir. Örneğin, --yaşlı kişilere saygı göstermelidir--

bilgisi, değişik durumlarda el öpme, otobüste kalkıp yerini verme,

--sen-- kelimesi yerine; --siz-- kelimesini kullanma biçiminde kendini

gösterebilir. Bu nedenle, aynı kültürden olduklarından dolayı temel

dünya görüşleri benzer olan kişiler, değişik koşullarda, birbirlerinden

farklı davranış gösterirler. Keesing'e göre kültür, bir dilin grameri

gibi, birbiriyle ilişkili bir bilgi düzeni, kendi içinde tutarlı bir

dünya anlayışıdır. Kültür denen bu bilgi düzeni, kişinin --iç dünyasını

yapılaştırır, onun gerçeğini oluşturur.--



Kültürel bilgi düzeninin altında bazı temel varsayımlar yatar. Bir

binanın çatısını oluşturan sütunlar gibi, temel varsayımlar kültürün

çatısını oluşturur. Birey, bu varsayımların farkında değildir. Ne var

ki, kültürel varsayımlar, birey ister farkında olsun ya da olmasın, kişinin

davranışını biçimler ve yönlendirir.



Aşağıda, geleneksel otoriter kültür ile, özgürlükçü çağdaş anlayışın

temelinde yatan ana varsayımların bir dizisini karşılaştırmalı olarak

gözden geçirdik. Bu varsayımları okurken lütfen şu üç noktayı

göz önünde tutun:



1. Her toplumda, birbirlerinden farklı varsayımlar vardır. Bazı

varsayımlar, diğerlerine nazaran daha baskındır; bir başka deyişle,

belirli bir toplumun üyelerinin çoğunluğu bir kültür varsayımına göre

davranmayı daha sık yeğler. Örneğin, --(A) kültüründe yaşlılara

değer verilir, (B) kültüründe yaşlıların değeri yoktur,-- dendiğini düşünelim.

Eğer (B) kültüründe birkaç kişinin yaşlılara değer verdiği

görülürse, yukarıdaki gözlemin yanlış olduğu söylenmemelidir. Verilen

örnek şöyle ifade edilse daha doğru olurdu: --(A) kültüründeki

kimselerin çoğunluğu, (B) kültüründeki kimselerle kıyaslandığında,

yaşlılara daha değer verir.-- --Yaşlılara değer verme, (A) kültüründe

daha baskın bir eğilimdir.--. Bu ifade (B) kültüründe hiç kimsenin

yaşlılara değer vermediğini göstermez, göreli olarak (A) kültüründe

daha çok sayıda insanın değer verdiğini gösterir. Bu nedenle kültür

varsayımları, salt değil, ortaya çıkış frekansı ve bir yöne doğru baskın

eğilimler olarak, göreli anlamda anlaşılmalıdır.



2. Kültür varsayımları bilinçli olarak öğrenilmez; çocuk ana dilini

öğrendiği gibi, farkına varmadan, kendi kültürünün varsayımlarını

aile içinde öğrenir. Kültürel varsayımlar bilinçli olarak öğrenilmediği

için, bilinç altında kalırlar; normal koşullar altında onları bilinç

düzeyine çıkarmak, farkına varmak zordur.



3. Bireyin farkında olmadığı kültürel varsayımlar, onun özbenlik

(core identity) tanımının temelini oluşturur. Bir başka deyişle, kişi,

--Ben (A) kültüründen olduğumdan dolayı, büyüklere saygı duyarım,--

diye düşünmez; 'Ben, büyüklere saygı duyan, iyi bir insanım,'

diye düşünür. Kişi, kendi özbenliğine benzer kişiliği olan diğer kimselere

yakınlık duyar; benzemeyenlere uzak durur. Böylece, kültür

varsayımları, bir grup, bir cemaat, bir toplum yaratma yönünde etki

gösterirler.



Temel kültür varsayımları



Özgürlükçü çağdaş anlayış ile geleneksel otoriter kültürü şu temel

boyutlarda karşılaştıracağız: 1. Dünya görüşü; 2. İnsanın doğası; 3.

İnsanın doğayla ilişkisi; 4. Bireysellik/Bağımsızlık; 5. Değişim; 6. Zaman;

7. Eşitlik/Hakkaniyet; 8. Yarışkanlık; 9. Açık, doğrudan iletişim;

10. Uygulanabilirlik ve verimlilik; 11. Materyalizm; 12.Eğitim,

13. Birey ve devlet ilişkisi; 14. Kadın erkek ilişkisi; 15. Din ve devlet

ilişkisi. Her bir boyutun altındaki temel varsayımları aşağıda dile getirdik.



Dünya görüşü -Dünya görüşü boyutu, dünya ve evrenin algılanma

biçimiyle, nasıl bir evren varsayıldığı ile ilgilidir.



Özgürlükçü çağdaş anlayış: Bir yüzyılı aşkın bilimsel çabaların sonucunda

yavaş yavaş oluşmuş bu varsayıma göre, evren karmaşık,

her yönü birbiriyle ilişkili mükemmel bir düzendir. Biz bu düzenin

içinde ve onun bir parçasıyız. İnsanoğlu, hem kendini hem de evreni

incelemeli ve anlamalıdır.



Geleneksel otoriter kültür: Evrenin ne olduğunu anlamaya insanoğlunun

gücü yetmez; bilmemiz gerekenler, Kuran'da vardır.



İnsanın doğası -Bu boyut, --insan nedir?-- sorusuna cevap verir.



Özgürlükçü çağdaş anlayış: İnsan fiziksel, kimyasal, biyolojik ve

pisikolojik yönleri olan son derece karmaşık bir yaratıktır. Her insan

yaşamının anlamına, gereksinimlerinin ne olduğuna ve bunların en

iyi nasıl karşılayabileceğine kendisi karar verebilecek güçtedir.



Geleneksel otoriter kültür: İnsanoğlu kulluk yapmak için yaratılmıştır.

İnsanın ne yapması gerektiğini Kuran belirtir. Kişinin neyin iyi,

neyin kötü olduğuna karar verecek gücü yoktur. Allah huzurunda

görevlerini yerine getiriyorsa yaşamı iyi ve anlamlıdır.



İnsanın doğayla ilişkisi -Bu boyut, insanın doğayla nasıl bir etkileşim

içinde olması gerektiğini belirtir.



Özgürlükçü çağdaş anlayış: İnsan doğayı anlamalı, denetim altına

almalı ve kendi amaçları doğrultusunda doğanın güçlerini kullanmalıdır.

İnsan doğayı anlayabilecek ve denetimi altına alabilecek güçtedir.

Akıllı ve başarılı insan doğayı ve kendini en iyi anlayan, kendinde

ve doğada saklı olan güçleri kendi amaçları yönünde en verimli

kullanan insandır.



Geleneksel otoriter kültür: İnsan aciz bir yaratıktır ve kaderine boyun

eğmek zorundadır. Başarılı ve akıllı insan bu gerçeği görüp kabul

eden kişidir.



Bireysellik/Bağımsızlık -Bu boyut, bireyin kendini diğerlerinden

ayırt eden, kendine özgü özelliklerine verilen değeri ifade eder.



Özgürlükçü çağdaş anlayış: Bireyin kendine özgü özellikleri geliştirmesi

ve diğerlerinden farklı bir kimse olarak yaşamını sürdürmesi,

o bireyin doğal hakkıdır ve istenilen bir şeydir. Bireyin kendine özgü

özellikleri korunmalı, beslenmeli ve geliştirilmelidir.



Bireyin hiç kimsenin yardımına gereksinim duymadan yaşamını

sürdürecek bilgi ve becerilere sahip olması, bağımsız olması istenilen

bir özelliktir. Kendi yaşamının sorumluluğunun bilincine varmış, bağımsız,

kendine özgü özellikleri geliştirmiş birey, değerlidir.



Geleneksel otoriter kültür: Birey, diğer kimselerle ilişkileri içinde

değer kazanır. Kendi başına bireyin bir değeri yoktur. Kişinin değerini

onun ilişkileri belirler: Hangi aileden, hangi mevkide, kimleri tanıyor

olması önemlidir. Tanıdığı olanla, tanıdığı olmayan birbirine

eşit değildir.



Başkalarıyla ilişki ve işbirliği içinde yaşamını sürdüren kişi daha

değerlidir. Herkesten farklı olmak utanılacak bir durumdur. Bireye

özgü farklılıklar her fırsatta törpülenmeli ve gelişmeleri önlenmelidir.

En makbul insan, herkes gibi olan insandır.



Değişim -Bu boyut, zamanla kaçınılmaz olarak ortaya çıkan değişimin

nasıl algılandığını ifade eder.



Özgürlükçü çağdaş anlayış: Değişim yaşamın kaçınılmaz bir parçasıdır,

iyidir, gelişmenin ve ilerlemenin temelinde yatar. Değişmeden

kaçınılamaz, ne var ki, değişimi istediğimiz yöne yöneltebilme gücümüz

vardır.



Geleneksel otoriter kültür: Değişim, kurulu düzeni tehdit eder; sürekli

denetim altında tutulması gerekir. Gelenek ve görenekleri olduğu

gibi korumak, istikrarı sürdürmek, değişimden daha önemlidir.



Zaman -Bu boyut, kişilerin vakitlerini harcamalarıyla ilgili temel

değerleri ifade eder.



Özgürlükçü çağdaş anlayış: Zaman önemlidir. Zamanın farkında olmak,

zaman planlaması yaparak hangi işin ne vakit yapılacağını bilmek,

öğrenilmesi gereken temel bir beceridir. Şu an ve gelecek, geçmişten

daha önemlidir. Şu anı verimli olarak kullanmak, geleceği iyi

planlamak gerekir.



Geleneksel otoriter kültür: Geçmiş, şimdi ve gelecekten daha önemlidir.

Gelecekte ne olacağını biz bilemeyiz, kaderimizde ne yazılıysa

o olacaktır. Geleceği planlama, zamanını verimli biçimde kullanma

insanoğlunun elinde değildir; geleceği planladığını düşünenler, aslında

kendilerini avuturlar.



Eşitlik/Hakkaniyet-Bu boyut, kişiler arasındaki ilişkilerde güç

dengesini ifade eder.



Özgürlükçü çağdaş anlayış: Saygınlık yönünden insanlar eşittir. Kişiler

ekonomi, statü ve meslek yönünden eşit olmayabilirler; ne var

ki, saygınlık yönünden eşit kabul edilmedirler.



Geleneksel otoriter kültür: İnsanlar eşit değildir. İnsanın saygınlığı

kişinin dinine, mevkiine, ailesine, mesleğine, tanıdıkları kimselerin

türüne göre değişir. Saygıya değer insanlar vardır, saygıya değmeyen

insanlar vardır.



Yarışkanlık -Bu boyut, kişilerin başarı için birbirleriyle yarışmasını

belirtir.



Özgürlükçü çağdaş anlayış: Kendini diğerlerinden üstün kılacak beceri

ve bilgileri öğrenmek iyidir. Birey kendi kendiyle ve başkalarıyla

sürekli yarışma içinde olmalı, gelebileceği en yüksek düzeye ulaşmalıdır.



Geleneksel otoriter kültür: Önemli olan, kişiler arası ahengi koruma

ve dostları memnun etmektir. Diğerleriyle açık seçik yarışkanlık içinde

olduğunu göstermek ayıptır. En büyük meziyet, kişinin mütevazi

olmayı öğrenmesidir.



Açık, doğrudan iletişim -Bu boyut, kişiler arası ilişkilerde mesajların

kullanılma biçimini ifade eder.



Özgürlükçü çağdaş anlayış: Kişiler arası ilişkilerde açık-seçik doğrudan

mesajlar, dolaylı yollardan kapalı anlatıma yeğlenir. Kişinin

hatasını yüzüne söylemek, kişinin arkasından konuşmaktan iyidir.

Birey kendine söylenen hataları dinlemeli ve gerçekçi biçimde değerlendirip

cevaplamalıdır; iyi iletişim, açık-seçik, dolaysız iletişimdir.



Geleneksel otoriter kültür: Kişinin yüzüne düşünülen aynen ve doğrudan

söylenmez. Dolaylı ve kapalı yollardan ima yoluyla anlatım,

doğrudan, açık-seçik anlatıma yeğlenir. Dolaylı yollardan, üzeri kapalı

olarak mesajı anlatabilmek, kişiler arası ahengi koruduğundan,

istenilen ve beğenilen bir beceridir.



Uygulanabilirlik ve verimlilik -Bu boyut, düşünce ve davranışların

pratik bir sonuca dönük olmasını belirtir.



Özgürlükçü çağdaş anlayış: Gerçekçi, pratik ve verimli olma değerlidir.

Bir program, düşünce ya da kuramın uygulanabilirliği ve verimliliği,

o program, düşünce ya da kuramın değerini belirtir.



Geleneksel otoriter kültür: Bir düşüncenin geçerli ya da pratik oluşundan

ziyade, o düşünceyi ortaya atan kişinin mevkii, otoritesi, siyasal

kudreti önemlidir.



Materyalizm -Bu boyut, nesnel terimler içinde ifade edilebilen

kazançların değerli olduğunu ifade eder.



Özgürlükçü çağdaş anlayış: Para kazanmak, mal mülk sahibi olmak,

yarınını garanti altına alacak biçimde planlama yapmak önemlidir.

Mali yönden güçlenme, bireyin anlamlı ve başarılı bir yaşam

sürdüğü anlamına gelir. Kazanç hırsı her normal insanda vardır ve

saygıyla karşılanmalıdır.



Geleneksel otoriter kültür: Dünya malı bu dünyada kalır. Kazanç

hırsı kötüdür, insanın ve toplumun başına gelen bütün kötülükler bu

hırstan kaynaklanır. Bu dünya için değil, öbür dünya için kazanmak

gerekir. --Bir hırka, bir lokma-- tutumu içinde olan kişilere saygı

duyulmalıdır.



Eğitim -Bu boyut, kişinin gelişimi boyunca topluma ve yaşama

hazırlanması için gerekli süreci ifade eder.



Özgürlükçü çağdaş anlayış: Eğitim, bireyin güçlendirecek düşünme,

bilme ve uygulama becerilerini geliştirmelidir. Sadece bilgi

önemli değildir. O bilgiyi elde edebilecek araştırıcı ve eleştirici bir

kafayı geliştirmek daha önemlidir.



Geleneksel otoriter kültür: Bilinmesi gereken zaten bilinmektedir.

Eğitimin görevi bu bilgileri ezberletmektir. İyi eğitilmiş kişi, belleğinde

çok bilgi bulunduran kişidir. Araştırıcı ve eleştirici kişi, imanı

zayıf olan, şüphe eden kişidir. Bu kişilerden toplum kendini korumalıdır.



Birey ve devlet ilişkisi -Bu boyut, bireyle devletin birbirlerine

karşılıklı görevlerini ifade eder.



Özgürlükçü çağdaş anlayış: Bireyin özgür yaşamı, kendini söz ve

sanat yoluyla ifade edebilmesi, bireysel mutluluğu araması, onun

doğuştan getirdiği haklarıdır. Her birey, diğer bireyin hakkına saygı

göstermek zorundadır. Devlet, bu bireysel özgürlük ve hakları korumak

için elbirliğiyle kurulmuştur. Devletin temelini oluşturan kuralları,

o devleti oluşturan bireyler belirler. Devlet bir hizmet örgütüdür,

yurttaşlara hizmetin ötesinde başka bir anlamı yoktur. İyi devlet

adamı, güleç yüzlü, yurttaşın sevdiği ve kendisine yakın bulduğu

yöneticidir.



Geleneksel otoriter kültür: Devlet yöneticisi, devletin nasıl





yönetileceğine karar verir. Yurttaş, devletin amaçlarını gerçekleştirmek için

vardır. Birey, devletin amaçlarına hizmet ettiği sürece değerlidir;

kendi başına bir değeri yoktur. Yurttaş ancak korku ve baskı yoluyla

devletin amaçlarına hizmet eder, isteyerek değil. O nedenle, devlet

asık suratlı olmalı ve gücünü-yurttaşa her zaman duyurmalıdır. İyi

devlet adamı, ciddi ve kendisinden korkulan yöneticidir.



Kadın erkek ilişkisi -Bu boyut, kadın ve erkeğin toplum içindeki

göreli yerlerini ve değerlerini ifade eder.



Özgürlükçü çağdaş anlayış: Kadın ve erkek sosyal saygınlık ve yasal

yönden eşittir. Kadının sosyal düzen içindeki yerini tanımlamada

demokratik süreç yer almalı, kadın kendi işlevlerini tanımlamada en

önemli güç olmalıdır. Kadın hakları ve kadın özgürlüğü önemlidir

ve güncelliğini kaybetmeden sürekli söz konusu edilmelidir.



Geleneksel otoriter kültür: Kadın ve erkek eşit değildir, çünkü eşit

yaratılmamışlardır. Erkeğin sosyal, yasal, psikolojik üstünlüğünü kabul

etmeyen kadın aile mutsuzluğunun ve toplumsal çöküntünün kaynağıdır.



Din ve devlet ilişkisi -Bu boyut, din ve devlet arasında ilişkinin

türünü ifade eder.



Özgürlükçü çağdaş anlayış: Dini inanç özel bir yaşantıdır ve her bireyin

en kutsal özgürlüğünü oluşturur. Dini inancında özgür olmayan

insan, yaşamının tümünde özgür değildir. Devletin en önemli işlevlerinden

biri, birbirinden farklı dini inançtaki yurttaşların, diğerlerini

kısıtlamadan, inanç ve örflerini özgürce uygulamasına olanak

verecek yasal ortamı korumak, devletin siyasal, ekonomik ve yasal

görevleriyle değişik dini görüşleri birbirinden tamamiyle bağımsız

tutmaktır.



Geleneksel otoriter kültür: Din ve devlet birbirinden ayrılamaz. Her

toplumun bir dini vardır; bizim dinimiz İslamdır. Devletin siyasal,

ekonomik ve yasal görevleri dinimizin emrettiği yönde işlemelidir.

Şeriat toplumun temel yasası olmalıdır.



Yukarıda anlatılanlar bir tablo içinde özetlenebilir: Bu tablo,

temel boyutlar içinde özgürlükçü çağdaş anlayış ile geleneksel

otoriter kültürü karşılaştırmaktadır.



Bu kültür boyutları birbiriyle etkileşerek günlük yaşam içinde

davranışları etkilerler. Onikinci Bölümde değişik davranışlar, bu

davranışların altında yatan kültür değerleri açısından incelenecektir.



SÖZÜN KISASI



Geleneksel otoriter kültür ve özgürlükçü çağdaş anlayışın birbirinden

farklı varsayımları vardır. Türkiye Cumhuriyeti'nin özgürlükçü

çağdaş anlayış temelleri üzerine kurulması için Cumhuriyet reformlarına

girişilmiştir. Kültür varsayımlarını temel boyutlar halinde ifade

etme ve karşılaştırma olanağı vardır.



Geleneksel otoriter kültür ile özgürlükçü çağdaş anlayış arasındaki

farkları, kültürün aşağıdaki temel boyutları karşılaştırılarak belirtilebilir:

1. Dünya görüşü; 2. İnsanın doğası; 3. İnsanın doğayla ilişkisi;

4. Bireysellik/Bağımsızlık; 5. Değişim; 6. Zaman; 7. Eşitlik/Hakkaniyet;

8. Yarışkanlık; 9. Açık, doğrudan iletişim; 10. Uygulanabilirlik ve

verimlilik; 11. Materyalizm; 12. Eğitim; 13. Birey ve devlet

ilişkisi; 14. Kadın erkek ilişkisi; 15. Din ve devlet ilişkisi. Bu

iki farklı dünya görüşü, Türk insanının içinde çatışma halindedir.





Özgürlükçü çağdaş anlayış ve geleneksel otoriter kültür

değerlerinin karşılaştırılması



Geleneksel otoriter kültür

:::::::::::::::::::::::::::::::



Evreni anlamaya insanoğlunun gücü

yetmez.



Neyin iyi neyin kötü olduğuna insanın

kendisi karar verecek güçte değildir.



İnsan aciz bir yaratıktır; kaderine boyun

eğmelidir.



Bireyin kendine özgü bir değeri yoktur.

Bireyi değerli yapan, onun ilişkileridir.



Değişiklik kötüdür, gelenek ve görenekleri

olduğu gibi devam ettirmek iyidir.



Zaman ve zaman planlaması önemli

değildir; gelecekte ne olacağı kaderimize

bağlıdır, biz denetleyemeyiz.



Kişinin yaşı, mevkii ve ilişki içinde olduğu

insanlarının türü onun saygınlık

derecesini tanımlar.



Yarışkanlık ayıptır. Mütevazilik iyidir.



Dolaylı ve kapalı yollardan ima yoluyla

anlatım, doğrudan, açık-seçik anlatıma

yeğlenir.



Programı uygulayan kişinin mevkii ve

kudreti önemlidir.



Kadercidir.



Eğitim, mevcut bilgi ve değerleri ezber

ve taklide dayanır.



Birey devlet içindir.



Kadın ve erkek eşit değildir.



Din ve devlet ayırımı yoktur.



...



Özgürlükçü çağdaş anlayış

::::::::::::::::::::::::::



İnsan hem kendini hem de evreni inceleyerek

anlayabilir.



İnsan kendisi için neyin yararlı ya da

zararlı olduğuna kendisi karar verecek

yetenektedir.



İnsan doğayı anlamalı ve denetimi altına

almalıdır.



Bireyin kendine özgü özellikleri korunmalı,

beslenmeli ve geliştirilmelidir.

Bağımsız birey değerlidir.



Değişiklik yaşamın kaçınılmaz bir parçasıdır

ve iyidir.



Zaman ve zaman planlaması önemlidir.

Geçmiş, şimdi, gelecek içinde en

önemlisi gelecektir.



Saygınlık yönünden herkes eşittir.



Yarışkanlık iyidir.



Açık-seçik doğrudan mesajlar dolaylı

yollardan kapalı anlatıma yeğlenir.



Gerçekçi, pratik ve verimli olma değerlidir.



Materyalisttir.



Eğitim bağımsız düşünme, soruşturma

yeteneklerini geliştirmeyi amaçlar.



Devlet birey içindir.



Kadın ve erkek sosyal ve yasal yönden

eşittir.



Din ve devlet ayrıdır. Yurttaşın din

özgürlüğünü ve din -devlet ayırımını

korumak devletin görevidir.



:::::::::::::::::



12



İçimizde Çatışan Farklı İki Dünya



Cumhuriyet reformları, Türkiye'de ilginç bir sosyal gerçek yaratmıştır:

Yasalarının içeriği ve siyasal yapısı yönünden kağıt üzerinde Batı

ülkelerine benzeyen yeni Türk toplumu, düşünce ve davranışları büyük

ölçüde geleneksel otoriter kültür değerleri içinde biçimlenmiş

insanlar tarafından yönetilmektedir. Halkın sosyal yaşamına anlam

veren kaynak, otoriter kültürdür. Ne var ki, çocuklar aile ortamında

geleneksel değerlerle yetiştirilirken, okullarda çağdaş uygarlığın değerleri

programlara konur; çağdaş değerleri öğretmesi beklenen öğretmen,

çoğu kere, bu değerleri otoriter kültür yöntemleriyle öğretme

çabası içindedir.



Bir anlamda iki düzeyli bir yaşam düzeni yaratılmıştır: Resmi düzeyde,

demokratik kılıfa bürünmüş göstermelik değerler göze çarpar;

ne var ki programların uygulanması ve ülkenin yönetimi otoriter

anlayış içinde olur. Bu nedenle, göstermelik demokratik değerlerle,

günlük yaşamda uygulanan geleneksel değerler arasında bocalayan,

hangi düzenin daha geçerli olduğunu bilemeyen kuşaklar yetişir.

Aşağıdaki gözlemler, toplum düzeninde kendini gösteren bu değerler

karmaşasını yansıtır.



İNSAN DAVRANIŞI TOPLUMSAL



DEĞERLERİ YANSITIR



Değişik gazete ve dergilerden derlenen aşağıdaki gözlemler, iki farklı

dünya anlayışının karşılaştıkları ve sürtüştükleri noktaları belirler.

Her bir gözlemden sonra, çarpışan kültür değerlerine bakacağız.

Okuyucu, burada verilen örnekleri, kendi yaşamında ve çevresinde

sık sık görebilir. Bu tür davranışların altında yatan kültür değerleri

belirlendikçe, kişiler arasında yer alan iletişim sorunları daha iyi

anlaşılmaya başlar.



Gözlem 1



Gazeteci, yazar Hasan Pulur'un bir yazısında, Türkiye Cumhuriyeti

Devleti'nin vatandaşına nasıl davrandığını gösteren bir olayı ele alarak

gözlemlere başlayalım.



Nasreddin Hoca'lık



--Bilal Alkan'ın birinden alacağı vardı...



Borçlu bir türlü parayı ödemiyordu; ihtar, protesto hiçbiri kar etmedi,

sonunda icraya verdi.



İcra adamın malına haciz koydu, yine ödeyemedi, satışa çıkarıldı

ve 6 milyon 205 bin liraya icra marifetiyle satıldı...



Kanuni işlemler tamamlandı, Bilal Alkan parasını almak için İcra

Memurluğu'na gitti...



Bunca yıldan beri peşinden koştuğu parasını kavuşacaktı.



-Ödeyemeyiz! dediler.



-Niye?



-Senin para zimmete geçti!...



Anlamadı, o da ne demekti!



Anlattılar:



-İcra memuru parayı alıp kaçmış, kasa tamtakır, kurubakır!



-Bundan bana ne?



-Sana ne olur mu yahu? Laf anlamıyor musun, kasada para yok,

para!



Bilal Alkan bu işten yine bir şey anlamadı...



Parasını icra memuruna teslim etmemişti ki!



-Ben icra memurunu tanımam devleti tanırım! dedi.



O zaman yol gösterdiler:



-Git derdini devlete anlat!



O da anlattı, Elbistan savcılığına dilekçe verdi...



Savcılık da icra memurluğuna yazı yazıp durumu sordu, sanki

bilmezmiş gibi...



Ama devlet işi bu, yazılacak, çizilecek, her şey kayda kuyda bağlanacak...



Elbistan İcra Memurluğu da Savcılığa cevap yazdı...



Evet, eski icra memurunun zimmetine para geçirdiği doğruydu,

adam canı çekince kasadan para çekmişti, çektiği paraların icra marifetiyle

tahsil edilen paralar olduğu da belliydi, ama para zaman zaman

kasadan alınmış olduğuna göre, kimin parası olduğu belli değildi,

bu tespit edilemezdi, hatta parayı alıp afiyetle yiyen icra memuru

bile, kimin parasını alıp yediğini bilemezdi...



İyi, peki, hepsi güzel de Bilal Alkan'ın parası ne olacaktı? Adam

alacaklısını icraya vermiş, malını sattırmış, parasını icra alıp kasasına

koymuştu.



Bu para ne olacaktı?



İcra Memurluğu'nun görüşü şuydu:



--Zimmete konu paranın, adı geçene ödeme yapabilmemiz için kasaya

giriş yapılması şarttır. Zira zimmet nedeni ile alacaklıya belirttiğimiz

miktarı ödeme gücü yoktur. Aynı zamanda zimmet konusu

paranın, ekli listede alacak!ının 982/681 sayılı borçlulardan (.....)

ın taşınmazının satışından mütevellit 6,205,000 liranın kasaya girdiği

tarihlere tekabül ettiği sanılmaktadır.--



EEEEEEEE, sonra?



Gelelim sadede...



Bilal Alkan'ın parası ne olacak?



İcra memuru kasada para yok diyor, ancak kasaya para gelirse

ödenebilir, diyor.



Kasaya nereden para gelecek?



İcra memurluğu bunu ne bilsin?



Cevabını da ne güzel bitiriyor:



--Gereğini bilgilerinize arzederim!--



Top şimdi savcılıkta?



İşin gereği bilgilerinize arzedildi ya!



Artık savcı ne yaparsa yapsın?



Savcı ne yapacak?



Cebinden çıkarıp icra kasasına para koyacak değil ya! O da Adalet

Bakanlığı'na yazı yazacak...



Bilal Alkan'ın parası ne olacak diye soracak...



Adalet Bakanlığı Hukuk İşleri Genel Müdürlüğü de cevap verecek:



--İlgide gün ve sayısı belirtilen yazılarınızla, Elbistan İcra Memuru

(............)'ün zimmetine para geçirdiği, bunun açık kasa zimmeti olup,

hangi şahıslara ait ne miktar parayı zimmetine geçirdiğinin anlaşılmadığı

bildirilmektedir.



Bu durumda alacaklılarının Elbistan Ağır Ceza Mahkemesi'nde

müstakil dava açmaları gerekli bulunmaktadır.



Zimmetten doğan böyle bir zararın Bakanlığımzca ödenebilmesi

için, yargı mercileri tarafından verilmiş mahkeme ilamı gereğinin

alacaklılara duyurulması...--



Şimdi biraz kafamızı toplayalım, şu işi baştan ele alalım. Borcunu

ödemeyen adamın borcunu alıp, alacaklıya ödemek devletin görevi midir?



Görevidir!



İcra memuru kimin temsilcisidir?



Devletin!



Alacaklı, parasını alabilmek için icraya başvururken kime güvenmiş,

haklarını kime teslim etmiştir?



Devlete!



İcra memurunu tanır mı?



Tanımaz!



Ha Ahmet olmuş, ha Mehmet, ne fark eder...



Devletin icra memuru kasayı boşaltıp gitmişse, bunun sorumlusu

vatandaş mıdır?



Devlet parayı almış mı, almış, kasaya girmiş mi, girmiş...



Ama para kasadan uçup gitmiş...



Ondan vatandaşa ne?



Devlet vatandaşın parasını öder, sonra memuruyla hesaplaşır...



Hayır, git mahkemeye, hayır git zimmet davasına müdahil olarak

katıl ya da ayrı davalar aç mahkemelerde sürün...



Bu adalet anlayışı acaba Adalet Bakanlığı'na yakışır mı?



Diyelim banka soyulmuş, sizin de bankada paranız var, ertesi

günü paranızı çekeceksiniz, hayır diyorlar, bekleyin, soyguncular yakalansın,

mahkemeye verilsin, mahkum olsunlar, biz onlardan parayı alalım,

size verelim:



Yapmayın muhteremler, insaf dinin yarısıdır!



Nasreddin Hocalık olmayın...



Hani Hoca'nın birine borcu varmış, adam kapıyı çalınca yolun kenarını

göstermiş:



-Bak oraya çalılığı diktim... Koyunlar geçerken çalıya sürünecek,

yünleri kalacak, onları toplayacağım, hanım tarayıp eğirecek,

iplik olacak, sonra örüp çorap yapacağız, pazara götürüp satacağız,

senin paranı ödeyeceğiz!



Adam kıskıs gülmeye başlayınca Nasreddin Hoca parlamış:



-Peşin parayı gördün, nasıl gülersin değil mi?--



Bu gözlem, devlet, görev ve devlet görevlisi anlayışıyla ilgili tutumları

dile getiriyor. Bilal Alkan, Cumhuriyet hükümetinin görünüş

düzeyindeki soyut demokratik değerlerini ciddiye almış, benimsemiş

ve beklentilerini ona göre ayarlamış. Görünüşte Bilal Alkan'ın

düşünüş ve davranışı haklıdır; çünkü Türkiye Cumhuriyeti Devleti'nin

kağıt üstünde yazılı yasalarına ve Cumhuriyet reformlarının

amaçlarına uygundur.



Ne var ki, icra memuru, savcı ve adalet bakanlığı görevlisi, geleneksel

otoriter kültürün, tarihsel kökenli,--devlet vermez, alır!-- anlayışı

içinde yetiştikleri için, görünüşteki soyut demokratik değerlerle,

gerçekte içimizde yaşayan otoriter değerler arasında bir çatışma söz

konusudur.



Bilal Alkan, psikososyal açıdan, Türk toplumuna --uyumsuz-- bir

kişidir; çünkü, Türkiye'de doğup, büyüyüp, yaşadığı halde bir Fransız,

İngiliz, Alman, ya da İsveçli gibi davranıyor. Yasal işlerini yürütürken,

yasa kitaplarında yazılan yöntemleri uygulamaya çalışıyor.



Türkiye'nin geleneksel otoriter kültür dinamiğine --uyum yapmış--

bir Bilal Alkan, görünüşte var olan yasalar çerçevesinde değil,

geleneksel kültürün getirdiği insan ilişkileri çerçevesinde davranırdı.

Bu vatandaş, işini yasalara dayanarak, kurulu mekanizmalarla çözmeye

çalıştığından dolayı, geleneksel kültürün aşağıdaki bazı temel

değerleriyle çatışma içindedir.



1. Bireysellik/Bağımsızlık: Geleneksel kültür içinde birey, tanıdık

ilişkilerini kullanarak sorunlarını çözer, --ben kendi işimi kendim çözerim;--

anlayışı hoş karşılanmaz. Bilal Alkan bu işte kendine yararlı

olacak --tanıdık-- arama yerine, kendi başına iş yapmaya kalkması bir

--hata--dır.



2. Zaman: Vatandaş Alkan, zamana önem vermekte, geleneksel

anlayış içinde çalışan --görevli--, büyük bir olasılıkla, Alkan'ın bu

tutumundan rahatsız olmaktadır.



3. Eşitlik/Hakkaniyet: Hatırlıyorsunuz, geleneksel kültür içinde

--İnsanlar eşit değildir. İnsanın saygınlığı kişinin mevkiine, hangi aileden

olduğuna, mesleğine, tanıdıkları kimselerin türüne göre değişir. Saygıya

değer insanlar vardır, saygıya değmeyen insanlar vardır.-- Bilal Alkan,

--Muhterem Beyefendi!-- denecek türünden biri olsaydı, herhalde

böylesine bir --muamele--ye maruz kalmazdı! Öyle anlaşılıyor ki, söz

konusu kişi, gerçekten --vatandaş Alkan!--



4. Birey ve devlet ilişkisi: Geleneksel kültür içinde vatandaş devletten

almaz, ancak devlete verir! Özel durumlarda, bir başka deyişle,

kişinin devlet yöneticileriyle geliştirmiş olduğu --ilişkilerin türüne--

göre, devlet, verebilir. Hem de başka hiçbir devlette görülmemiş biçimde!

Ne var ki, bu veriş, --vatandaşa-- değildir, --özel ilişkisi olan kişiye--dir.



Devlet memuru, --vatandaş Bilal Alkan--a kötülük yapmak için

değil, geleneksel kültür içinde anlamlı ve --doğru-- geldiği için yukarıda

anlatılan biçimde davranır. Başka bir ifadeyle söylenirse, Bilal

Alkan kişilere karşı değil, belirli bir dünya anlayışına, bir kültür düzenine

karşı savaşıyor. Bilal Alkan'ın mücadele içinde olduğu devlet

görevlisi bu kimseler, büyük bir olasılıkla kendilerini, Atatürkçü ve

çağdaş olarak görürler.



Bu gözlem, bir toplumun kültür ve uygarlık düzenini değiştirmenin

ne kadar zor olduğunu belirtiyor. Özgürlükçü çağdaş uygarlığın

bir üyesi olduğunu savunan Türk Devleti'nde, çağdaş anlamda bireyin

değeri yoktur, birey devlete kul olma durumundadır. --Devletin

yüksek menfaatleri-- öyle gerektirdiği için, bireyin hakkı, hukuku,

yasal kelime gargarasının altında boğulur, canlanamaz.



Geleneksel otoriter kültür birçok yönleriyle diriliğini ve canlılığını

devam ettiriyor. İnsanımız kaderin kendilerine verdiği rollerde,

bazan polis, bazan politikacı, bazan gazeteci, bazen de savcı ya da

yargıç olarak geleneksel otoriter kültürün düşünüş biçimini, kendi

yaşamlarına ve görevlerine yansıtırlar. Türkiye Cumhuriyeti Devleti,

boşlukta var olan bir soyut yapı değildir; devlet görevlilerinin

davranışlarında canlanır ve onların algı ve düşünüş biçimleri içinde

ifadesini bulur. Özellikle aşağıdaki gözlem, devlet üniforması içinde

geleneksel otoriter kültürün nasıl yaşadığını somutlaştırmaktadır.



Gözlem 2



Bu gözlem, şimdiye kadar söylenenleri sözle değil, resimle kanıtlıyor.

Geleneksel kültür içinde insanlar eşit değildir. Mevkii olanın

--şerefi-- ve --onuru-- vardır, öbürlerinin yoktur. Yandaki fotoğrafa bakan

kişi, --Olur mu böyle şey! Er dövmek yasal değildir. Türk askerine

dayak atılamaz, ancak yasa ve disiplin yönetmeliği içinde cezalandırılır!--

diyebilir.



Kağıt üzerinde durum gerçekten de böyledir. Ne var ki, kağıt

üzerindeki yasal gerçek ile; Gözlem 2'deki fotoğrafta ifade edilen

gerçek farklıdır. Aile içinde baba çocuğunu dövmeye devam ettiği

sürece, ordu içinde de subay ve astsubay eri dövmeye devam edecektir.

Çünkü asker subayı baba, subay de eri oğlu olarak görür. Ordu

bir ailedir. Resimde gördüğünüz astsubay, dövdüğü o erin canını

kurtarmak için bir tehlike anında kendi yaşamını tehlikeye atar ve

bu davranışında da olağanüstü bir durum görmez. Kendi oğlu tehlikede

olsa aynı şeyi yapmayacak mıydı?



Yine aynı şeyi görüyoruz: Dış görünüş çağdaş demokratik düzenin

değerleriyle, iç işleyiş geleneksel değerlerle sürdürülüyor.



Görünüşte kalan çağdaş değerlerle, günlük yaşamda uygulanan

geleneksel otoriter kültür değerleri arasındaki bu çatışma, Türk toplumunun

en ilginç psikososyal olgusunu ortaya koyar. Türk insanı

aynı anda her iki dünyaya --ait olma-- çabası içindedir; ne var ki, bu

iki dünya, temel yapıları bakımından farklı dünya görüşleri üzerine

oturur.



Türk insanına özgü bu olgu göz önüne alınmadan, Türkiye'deki

iletişim olayları tam anlamıyla açıklanamaz. Aşağıdaki gözlem, bu

kanıyı destekler niteliktedir.



Gözlem 3



1976 yılının Kasım ayının bir Cuma akşamı üniversite öğretim

üyelerinin çoğunlukta bulunduğu bir sosyal toplantıya ben de davet

edilmiştim. Ankara'nın Çankaya semtinde bir apartman dairesinde

yenildi içildi, şarkılar söylendi ve dans edildi. Gece 12'den sonra eğlence

devam etmekteydi. Kapı çalındı ve resmi giyimli iki polis ve bir

komiser ev sahibini görmek istediklerini söylediler. Ev sahibine

azarlarcasına, gürültüyü hemen şimdi kesmesini, aksi halde topumuzu

karakola götüreceklerini söyledi, komiser. Ev sahibi ne olduğunu

anlayamadığını, kanunsuz bir şey mi yaptıklarını komisere sorarken,

toplantıdaki davetliler arasında bulunan belirli bir görevinden dolayı

sık sık adı basında ve TV'de duyulun bir profesör sert bir çıkışla --Sen

kiminle konuştuğunun farkında mısın? Adabını takın! Sonra ben senin

terbiyeni veririm! Sen benim kim olduğumu biliyor musun?-- diye

işe karıştı.



Komiser devleti ve kanunu temsil ettiğini, devletten ve kanundan

daha büyük hiçbir otorite bulunmadığını, eğer adam gibi konuşmazsa,

o da dahil, bütün toplantıdakileri karakola götüreceğini hakaret

edercesine belirtti.



Ünlü profesör, kendisini karakola götürecek polisin henüz daha

anasından doğmadığını söyledi.



Ve ağız kavgası gittikçe büyüyerek hakaretlerin şiddeti ve sayısı

artmaya başladı.



Ünlü profesör günün İçişleri Bakanına telefon ederek onu uyandırdı.

İçişleri Bakanı Ankara Valisine, Ankara Valisi Vilayet Emniyet

Amirliğine ulaşarak komiserin sözlerini geri alması ve özür dilemesi

istendi.



Komiserin --Ben bu üniformadan utanıyorum, şimdi. Adama göre

muamele oldukça bu millet adam olmaz. Yazıklar olsun şu üniformanın

şerefine!-- diyerek kendisini çeviren polislere ve birkaç davetliye

dert yandı, kendisinin hukuk fakültesine devam etmekte olduğunu

ve mezun olunca bu mesleği bırakıp Avukat olacağını söyleyerek ayrıldı.

Merdivenleri inerken, --Artık bu görevin şerefi kalmadı!-- diyerek

kendi kendine söylendiği duyuluyordu.



Ünlü profesör, üniforma giyince kendilerini azrail zanneden ve

vatandaşa köpek muamelesi yapmakta hiç tereddüt etmeyen polislerden

yakınıyordu. --Ben bunun peşini bırakmayacağım, bu eşşe...ği Doğu'ya

sürdüneceğim,-- diye sözüne devam etti. Etraftaki

herkes büyük bir hayranlıkla onu destekliyorlardı. Ünlü profesör,

gerçekten güçlü olduğunu herkesin gözleri önünde kanıtlamıştı. Ve

onun yakın arkadaşı olmakla, biz de onun gücünün korunumu içine

giriyorduk.



Yukarıdaki etkileşime ayrıntılarıyla yeniden bakalım: Kapıyı çalan

polis, hakaret eder gibi, azarlarcasına konuştu. Niçin, --Sayın ev

sahibi, gece yarısını geçmiş bulunuyor, sizin gürültünüzden uyuyamayan

birileri durumu karakola bildirdi; şu sayılı kanunun, (belirtilen)

maddesi gereğince size gelip durumu bildirme ve gürültüyü

kesmenizi söyleme durumundayız!-- biçiminde konuşmadı?



Bu sorunun cevabını benim kadar şimdi siz de biliyorsunuz: Çünkü,

geleneksel otoriter kültür içinde polis (devlet), vatandaş (suçlu)

ile kibar ve saygılı konuşmaz. Komiser yukarıda verilen örnekteki gibi

vatandaşla konuşursa, kendini gözleyen çevresindeki polislerin,

büyük bir olasılıkla güvenini yitirir.



Polis, yukarıda verilen örnekteki gibi davransa idi, acaba ortaya

bir olay çıkmayacak mıydı? Bu sorunun cevabını bilmek zor. Ev sahibinin,

demokratik değerler çerçevesi içinde davranarak, mevcut

durumu, yasal kurallar açısından algılayıp, --Peki, ikazınıza teşekkür

ederiz; istemeden bir komşumuzu rahatsız ettiğimiz için üzgünüz!--

diyeceğini kimse garanti edemez. Büyük bir olasılıkla, --Kim

imiş gürültü yaptığımızı söyleyen? Bizim gürültü falan yaptığımız

yok. Size telefon edenle beni yüzleştirin; yalanları hemen ortaya çıkar!--

gibi geleneksel davranış türlerinin ortaya çıkma olasılığı yüksektir.



Görülüyor ki, --mevki sahibi-- iki kişi çatışma içine girince yasa,

kural, kimin haklı olduğu konularından önce, --kimin daha fazla forsu var!--

yarışması ortaya çıkıyor. Mevki ve forsu olan, geleneksel

kültür çerçevesinde, yasa ve kuralların üstündedir.



Bir başka ifadeyle, --yasa karşısında herkes eşittir-- değeri, çağdaş

olduğumuza kendimizi ve daha da önemlisi, başkalarını inandırmak

için yazılmış, günlük yaşamımızda canlılık bulamamış, göstermelik

bir değerdir. Uzun yıllar dış ülkelerde eğitim görmüş ünlü profesörde

dahi kök salamamıştır.



Okuyucuya yeniden hatırlatmak isterim: Bu olayı yazmamızdaki

amaç ne profesörü ne de polisi yermek içindir. Hem polis, hem profesör

bizim insanlarımız olarak, toplumda süregiden psikososyal bir

olguyu sergiliyorlar. Benim de, diğer aydınlar gibi, bu tür davranışlar

içine girip, --fors yarışmasına-- katıldığım olmuştur. Yakından

gözlerseniz, yukarıda söylenilen özellikleri, bazı durumlarda kendi

davranışlarınızda da bulabilirsiniz.



Gözlem 4



Dördüncü gözlem için Çetin Altan'ın bir yazısından yararlanacağız.



Almanya'daki Görevli Başimamlar



--Batı Almanya yöneticileri, Almanya'daki Türk işçilerinin dinsel

donatımlarını geliştirmek için, iki yüz on beş --Dernek-Cami-- açılmasına

izin vermişler.



Bu --Dernek Cami--lerde özel olarak gönderilmiş resmi görevli

başimamlar vaazlar veriyorlarmış.



Bu vaazlarda ne gibi konuların işlendiğini yine Almanya'da da çıkan

Anadolu adlı dinsel gazetedeki başimamlara ait yazılardan öğreniyoruz.



Örneğin bir Sayın Başimam şöyle yazıyor:



--Her mümin bilmelidir ki, diğer milletlerin dinleri batıldır, mensupları

kafirdir.--



Gerçekten Türklerle Almanların birbirleriyle kaynaşıp dostluk

kurmalarını sağlayacak, güzel bir başlangıç.



Yazı şu tür açıklamalarla sürüyor:



--Beşerden hiçbirinin İslam dininden başka din edinmesini Allah

kabul etmez. İslam şeriatından başkasına razı olmaz. Bu sebeple herhangi

bir kimse İslam ile beraber bir din edinirse, başka bir din benimserse,

'o dinin mensuplarını severse' o kafirdir, İslamdan çıkmış

olur: Tecdidi iman, tecdidi nikah lazım gelir.--



Sayın başimama göre bir Türk işçisi bir Almanla ahbaplık eder de

onu severse, kafir olacak ve yeniden Müslüman sayılabilmesi için,

imanıyla nikahını tazelemesi gerekecektir.



Almanya'da çalışmaya gidenlerin, Alman toplumunda sevilip benimsenmelerini

kolaylaştıracak, ışıklı uyarılardır bunlar.



Sayın başimam, yazısında daha başka ince noktalara da dokunuyor

ve --Kafirlerin başına giydiği küfür alameti olan gayyar giyme--

nin, --Haç takma'nın küfür olduğunu belirttikten sonra şöyle diyor:



Küfre rıza küfürdür. Bu bir akaid kaidesidir ki, herhangi bir küfrü

icap eden şeyi bir kimse işler, diğer bir Müslüman da onu hoşgörür,

rıza gösterirse kafir olur. Neuzibillah. Bu noktanın inceliğini bilmeyip

küfre giden, imandan çıkan nice Müslümanlar vardır.--



Bu uyarıya göre Almanya'ya iş bulmaya giden işçiler, Almanların

şapka giyip boyunlarına haç takmalarına rıza gösterirlerse kafir olacaklardır.



Kafir olmamak için de herhalde konuk gidilen ülkedeki Almanların

şapkalarını kafalarından, haçlarını da boyunlarından çıkarttırmaları

gerekecektir.



Birkaç bin kişiyi geçmeyen Türkiye'deki Alman kolonisi de kendi

arasında bir Protestan dergi yayınlayarak, bizim hocaların başlarındaki

sarıkları, sırtlarındaki cübbeleri çıkarttırıp ellerinden tesbihlerini

almayı önermeye kalkarsa, bilmem tepkimiz ne olur?



Dış dünyada bizden yana çıkmayanlara, bizlere sıcaklık göstermeyenlere,

bizleri yeterince benimsemeyenlere öfkelenip duruyoruz.



Bunun nedenlerine ise sanırım yeterince eğilmiyoruz.



Hem elalemin ülkesine çalışmaya gidecek, hem de onların yaşam

biçimleriyle inançlarma karşı düşmanlığı körükleyecek ve onlarla

dostluk kurmayı, dinden imandan çıkma sayacaksın.



Kusura bakmayın ama insaf diye de bir şey vardır.



Laik bir cumhuriyetin resmi görevlileri, gittikleri yabancı ülkelerde

kendi vatandaşlarının dinsel donatımını geliştirirken, toplumlararası

yakınlaşmaları güçlendirecek bir yönetimi benimsemeli ve

Türkleri kendi dinlerinden olmayanlara --düşman olmazlarsa

Müslümanlıklarından olacakmış-- inancındaki kişiler gibi göstermemelidirler.



Bunun gizli açık yankıları büyük dalgalar halinde gelmektedir

üstümüze.



Ayetlerin yorumlarını çok geniş ve insancıl açılardan yapmakta

ve Bakara Suresindeki --İslam'da zorlama yoktur-- ayetini de sık sık

anımsamakta yararlar vardır.



Yine --Anadolu-- gazetesine, bazı vatandaşlarımız, içinden çıkamadıkları

sorunlarını çözmek için, ilginç şeyler soruyorlar. İşte bazı

örnekler:



1. Bir kadının, yanında sahibi olmadığı halde yalnız başına kaç

kilometreye kadar yolculuk yapması caizdir?



2. Avrupa'da yapılan ekmeklerde şüphe olduğu söyleniyor. Maya

alıp kendi elimle hamur ve ekmek yapmak zorunda kalıyorum. Mayada

şüphe olduğu, çünkü mayaya margarin yağı karıştırıldığı söylendi.

Ne yapmalıyım?



3. Gerek Avrupa'da, gerekse Türkiye'de zaman zaman ailece dost

ziyaretleri yapılırken, ev sahipleri gelen misafirin kadınlı erkekli

ellerini sıkarak, --Hoş geldiniz-- demektedirler. Bu husus yani bir başka

kadının kendisine yabancı olan bir başka erkeğin elini tutması caiz

midir?



4. Babamın mezar taşına bir kitabe yazdırmak istiyorum, ne gibi

bir yazı yazdırabilirim?



5. Babamın faydalanması için ne gibi bir hayır yapabilirim?



6. Babamın vefatından daha bir sene geçmedi. Onun mezarının

etrafını duvarla çevirmek istiyorum. Caiz midir?



7. Babamın kendi sesinden banda okuduğu Kur'an-ı Kerim'den

aşrışerif vardır. Bu bandı dinleyebilir miyim?



Resmi görevli sayın başimamlardan birinin bu sorulara verdiği

yanıtlar da çok yüksek düzeylerde.



Bir kadın, babası, kardeşi, oğlu, amcası, dayısı, yeğeni ve kocasından

başka kimseyle yola çıkmamalı ve tek başına da doksan km'den

çok gitmemeliymiş.



--Broçin-- denilen küçük ekmeğin dışında, yağsız pişmiş ekmeklerin

hepsi yenilebilirmiş.



Yabancı bir erkek, kendisine nikah düşecek kadar yabancı olan

kadınların ellerini tutamazmış. Harammış. Böyle bir haramı işlemek

cehennemde ateşi tutmaktan farksızmış.



Yukarıda verilen yazı, geleneksel otoriter kültürün bazı önemli

boyutlarını vurguluyor.



1. Dünya görüşü: --Gerçek-- bilimsel düşünceye değil, gelenek ve

göreneklere dayanarak tanımlanır.



2. İnsanın doğası: İnsanın doğası (kul) ve yaşamının amacı (kulluk

etmek) belirlidir. Bunu soruşturmak tehlikelidir.



3. İnsanın doğayla ilişkisi: İnsanın doğayla ilişkisinin ne olması

gerektiği tanımlanmış, Kuran'da belirtilmiştir.



4. Değişim: İçinde yaşanılan toplumsal ortam değişse dahi, kişi

değişmemeli, eski bildiği gelenek ve görenekleri devam ettirmelidir.



5. Eşitlik/Hakkaniyet: İnsanlar birbirlerine eşit değildir; özellikle İslam

dininden olmayanlara, eşit gözüyle bakılamaz.



6. Eğitim: Araştırıcı ve eleştirici kişi, imanı zayıf olan, şüphe eden

kişidir. Bilinmesi gerekenler açık seçik söylenmiştir; önemli olan kişinin

bu bilgileri öğrenmesi ve hayatını bu bilgiler çerçevesinde yaşamasıdır.



7. Kadın erkek ilişkisi: Kadının ve erkeğin nasıl davranması gerektiği

bellidir; kadın kadınlığını, erkek de erkekliğini bilerek verilen sınırlar

içinde ilişki kurmalıdır. Bu sınırların dışına çıkmanın büyük

sakıncaları vardır.



8. Din ve devlet ilişkisi: Din; kişinin sadece iç dünyasına ait bir olgu

değildir; din bireyin yaşamının tümünü belirlemeli ve ona yön

vermelidir.



Çetin Altan'ın yazısına söz konusu olan Türkler ne ahmaktır, ne

de kötü; onlar, kendi bildikleri düzen içinde anlamlı, iyi ve tutarlı bir

yaşam düzeni oluşturma çabası içindedirler.



Burada şu noktayı da belirtelim: Geleneksel otoriter kültür özellikleri,

sadece İslam dininden kaynaklanan bir dünya görüşü değildir.

Hemen hemen bütün dünya dinleri, bu dini temsil eden kişiler

büyük kudretler ele geçirdiği zaman yozlaşmış ve ilk kaynağındaki

amacından saptırılmıştır.



--Yobaz-- kelimesi, dinin kaynağındaki temel anlam sistemini bilmeden,

dini yorumları darlaştıran ve dini kudret kazanma mekanizması

haline getiren kimselere verilen addır. Her dinde yobaz vardır.

Her din, kendi tarihi içinde belirli devrelerde yozlaştırılmış ve yobazların

hakimiyeti altında kalmıştır. Dinler tarihini inceleyenler,

yozlaştırmanın ve kudret elde etmek için dini kullanmanın her dinin

tarihinde yer aldığını bilirler.



Bu anlamda, yukarıda yazılanları İslamiyet'e karşı alınmış bir tavır

olarak yorumlamak yanlıştır; burada, belirli bir dünya görüşünün,

bir dizi kültür değerlerinin tartışılması yapılıyor.



Daha önce sözü edilen Kızılderili Reislerin kendi eğitimlerinin,

kendi yaşam nizamlarının daha üstün olduğuna inandıkları gibi, halkımız da,

doğal olarak, kendilerininkinin Almanların yaşam nizamından

daha üstün olduğuna inanır. Kızılderili --Niçin ben beyaz

adamın karşısında sürekli yenik düşüyorum?-- sorusunu sormaz.

Böyle bir soruyu sorabilmek, dünyayı ve kendini sistematik biçimde

gözlemeyi gerektirir. Kızılderili kültüründe, bu tür bir eleştirisel düşünce

yeteneği geliştirme olanağı yoktu; bu nedenle, bu tür sorunlar

önemsenmemiş ve üzerinde durulmamıştır.



Aynı nedenle, geleneksel kültür anlayışı içinde yetişmiş kişiler,

--Neden Türkiye ekonomisi bana iş verecek, rahat bir yaşam sağlayacak

güçte değil, niçin Almanya'ya gelmek zorunda kaldım?-- sorusuna

pek ilgi duymazlar. Bu tür soru sorabilme, eleştirici düşünceyi benimsemiş

bir kafa gerektirir.



İşçi, böyle bir eğitimden nasibini alamamıştır. Onun çağdaş değerler

içinde düşünmesini beklemek, insafsızlık olur. Geleneksel kültür

değerlerini en iyi temsil eden imam, bilimsel düşüncenin ürünü

olan otomobili, radyoyu; TV'yi tereddütsüz kullanır, hasta olunca

doktora gider, ameliyat masasına yatar, ne var ki sözü edilen Kızılderililer

gibi, soruşturma aşamasına gelemez.



Yeniden Bakış



Onuncu Bölümde --İletişim Manzaraları-- başlığı altında sözü edilen

olaylara, şimdi yeniden bir göz atalım. Hava alanındaki koridorların

asker kışlası gibi gri renkte olması, polislerin suçlu ararcasına, --asık

suratlı-- olarak yolcuları gözden geçirmesi, hava yollarında görevli

bayanın --tanıdığını-- pasaport işlemleri için kuyruğun başına alması,

hamalın gümrük işlemine getirdiği kolaylık, bağıra çağıra aralarında

konuşan taksi şoförünün, park edilmeyecek yere park etme izni veren

trafik polisinin davranışları, yukarıda sözü edilen geleneksel otoriter

kültürün boyutları içinde rahatlıkla açıklanabilir.



Özgürlükçü çağdaş uygarlık değerlerinin resmen yürürlükte olduğu,

öte yandan geleneksel otoriter değerlerin uygulandığı ülkemizde,

iki değer düzeni vardır. Aile içinde ve samimi sosyal durumlarda

geleneksel otoriter kültürün değerleri kullanılır, resmi durumlarda da,

göstermelik davranış düzenine geçilir. İki değer düzenine

sahip olma, Türk insanının temel karakteristiklerinden biri olmuştur.



KAYNAKLAR



Ağaoğlu, Adalet, Ölmeye Yatmak. İstanbul: Remzi Kitabevi, 1973.



Alexander, C., The City as a Mechanism for Sustaining Human Contact.

Ewalt, William (ed.) Environment for Man: The Next Fifty Years Bloomington,

Indiana: Indiana University Press, 1967, s. 67.



Averchenko, A. View Point. Kruzer, J. R. ve L. Cogan (ed.) Studies in Prose

Writing. New York: Holt, Rinehart & Winston, Inc., 1966.



Bach, G., Wpyden, P. The Intimate Enemy. New York, N. Y.: Avon Books,

1968, s. 47-48.



Birdwhistell, R. Kinesics and Context. New York: Ballantine, 1970.



Bozok, Erdoğan. Modern Çağ. İstanbul: Nil Yayınevi, 1972.



Brunner, J. The Long Result. Penguin Books, Harmondsworth, Middlesex, 1968.



Cummings, E. E. Adler, R. ve N. Towne (ed.) Interpersonal Communication.

Corte Madera, California: Rinehart Press, 1975, s. 58.



Cüceloğlu, D. --Facil Code in Affective Communication--. Comparative Group

Studies, Vol. 3, No. 2, 1972.



Cüceloğlu, D. --Üç Farklı Kültürde Yüz İfadeleriyle Bildirişim--. Tecrübi

Psikoloji Çalışmaları, Cilt 6, 1968.



Davitz, J., Fear, Anxiety, and the Perception of Others. Journal of General

Psychology, 61, s. 169-173, 1959.



Geertz, C. The Interpretation of Culture. New York: Basic Books, 1973



Gibb, J. R., Defensive Communication. journal of Communication, 9,

s.141-148, 1961.



Gordon, T., Parent Effectiveness Training. New York, N. Y.:

Peter H. Wyden, Inc., 1970, s. 67-69.



Hall, E. T. The Silent Language. New York: Doubleday, 1959.



Hall. E. T. The Hidden Dimension. Gordon City, New York: Anchor Books,

Doubledey, 1968.



Herskovits, M. Cultural Anthropology. New York: Knopf, 1955.



James, William. The Stone, G. P. ve H. A. Farberman (ed.) Social Psychology

Through Symbolic Interaction. Waltham, Mass.: Ginn -Blaisdall, 1970, s. 373.



Keesing, R. 'Theories of Culture.-- Annual Review of Anthropology, 3, 1974,

73-97



Kuzgun, Yıldız, --Ana-Baba Tutumlarının Bireyin Kendini Gerçekleştirme

Düzeyine Etkisi.-- Hacettepe Sosyal ve Beşeri Bilimler Dergisi, Cilt 5, 1973,

s. 57-70.



Lanfield, A., A Movement Interpretation of Threat. Journal of Abnormal and

Social Psychology, 49, s. 1954, 529-532.



Lichtenberg, P., --Emotional Maturity as Manifested in Ideational

Interaction--. Journal of Abnormal and Social Psychology, 50, 1955,

s. 298-301.



Masten, Ric, A Thin Body of Work. New York, N. Y.: Academic Authors, Inc.

1972, s. 87.



Mead, George Herbert. Self as a Social Object, Stone, G. P. ve H. A.

Farberman (ed.) Social Psychology Through Symbolic Interaction.

Waltham, Mass.: Ginn -Blaisdall, 1970, s. 383.



Nesin, Aziz, --Çok Şükür--, Deliler Boşandı. İstanbul: Düşün Yayınevi, 1967,

s. 97-100.



Nesin, Aziz. --Bizim Hemşeri--, Toros Canavarı. İstanbul: Düşün Yayınevi

1968a.



Nesin, Aziz. --Yerli Mallardan Pazen Aldım--, Deliler Boşandı.

İstanbul: Düşün Yayınevi, 1968b.



Nesin, Aziz. --Helal Olsun--, Aferin, hikayeler. İstanbul: Tekin

Yayınevi, 1978, s. 90-96.



Nolte, Dorothy Law. Children Learn What They Live. Adler, R. ve

N. Towne (ed.) Interpersonal Communication. Corte Madera, California:

Rinehart Press, 1975, s. 43.



Rogers, Everett M., Mass Media and Interpersonal Communication. Ithiel de

Sola Pool ve Frederick W. Frey (ed.) Handbook of CommunicationChicago,

Illinois: Rand McNally College Publishing Co., 1973, s. 290-312.



Schrumm, Wilbur, Mass Media and National Development. Stanford, California:

Stanford University Press, 1964, s. 27-32.



Schutz, Willim. Here Comes Everbody, Adler, R. ve N. Towne (ed.)

Interpersonal Communication . Corte Madera, California: Rinehart Press,

1975, s. 34



Stevens, Barry. Curtain Raiser. Rogers, Cari R. ve Barry Stevens (ed.)

Person to person. New York: Pocket Books Edition, 1975, s. 1-2.



Thayer, W., General Semantics. New York: Harper and Row, 1963, s. 326.



Toffler, Alvin, Future Shock. London: Pan Books, Ltd., 1970.



Watzlawick, P., Beavin, J. H., Jackson, D. D Pragmatics of Human

Communication: A Study of Interactional Patterns; Pathologies, and

Paradoxes. New York: W. W. Norton & Co. (1967).



Yunt, Perihan (Onat). Kişisel Konuşma, Ankara, 1978.



:::::::::::::::::





