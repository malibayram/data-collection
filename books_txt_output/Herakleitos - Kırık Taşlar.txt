KLASİKLER 69



Can Yayınları 1765



© 2008, Can Sanat Yayınları Ltd. Şti.

Tüm hakları saklıdır. Tanıtım için yapılacak kısa alıntılar dışında yayıncının yazılı izni olmaksızın hiçbir yolla çoğaltılamaz.



1. basım: 2008

2. basım: Ocak 2012

E-kitap 1. sürüm Ekim 2014, İstanbul

Ocak 2012 tarihli 3. basım esas alınarak hazırlanmıştır.



Yayına hazırlayan: Celâl Üster



Kapak tasarımı: Ayşe Çelem Design



ISBN 978-975-07-2389-6




CAN SANAT YAYINLARI

YAPIM, DAĞITIM, TİCARET VE SANAYİ LTD. ŞTİ.

Hayriye Caddesi No: 2, 34430 Galatasaray, İstanbul

Telefon: (0212) 252 56 75 / 252 59 88 / 252 59 89 Faks: (0212) 252 72 33

www.canyayinlari.com

yayinevi@canyayinlari.com

Sertifika No: 10758





HERAKLEİTOS

KIRIK

TAŞLAR

Çeviri

Alova





ALOVA, 17 Haziran 1952’de Ankara’da doğdu. ODTÜ Mühendislik Fakültesi ve İstanbul Üniversitesi Yabancı Diller Yüksek Okulu’nda öğrenim gördü. 1970’lerden başlayarak yazdığı şiirlerini En Son Çıkan Şarkılar (1980), Giz Dökümü (1989), 1996 Cemal Süreya Şiir Ödülü’ne değer görülen Bitik Kent (1995) ve Dizeler (2001) adlı kitaplarında topladı. Dünya şiirinden hazırladığı antolojilerin yanı sıra Lorca, Iuvenalis, Catullus, Guillevic, Neruda, Kavafis gibi şairlerin yapıtlarını dilimize kazandırdı. Seferis’in Bir Şairin Günlüğü adlı yapıtının çevirisiyle 2004 Dünya Kitap Çeviri Ödülü’nü aldı.





Dostum Mehmet Aközer’e

ALOVA





Hemen kıvırma sonuna kadar papirüs rulosunu

Ephesos’lu Herakleitos’un. Yol çetin,

sis içinde ortalık, her yan zifirî karanlık.

Ama biri anlatmaya bir başlasın,

güneşten berrak gelir sana o sözler.



(Anonim)





Ve kollarının arasında

Kırık taşlar bulmak isterdim: Tanrı’nın sözleri

Kırık taşlar: Herakleitos’tan parçalar.



ODİSSEUS ELİTİS





Kırık Taşlar üzerine


Bu kitap, İonyalı filozof Herakleitos’un büyük yapıtından günümüze kalabilmiş az sayıdaki “Parçalar”ın şiirleştirilmesi gibi bir amaç gütmüyor. “Parçalar” çevrilirken izlenen ilke, şiir sanatının teknik olanaklarından olabildiğince yararlanarak Herakleitos’un düşüncesini en yalın, en çarpıcı biçimde Türkçeye aktarmaktı. Bu açıdan, “Parçalar”a Herakleitos düşüncesini Türkçede manzum teknikle söyleme denemesi denebilir. Türkçenin lakonik özelliğinin yanında, Herakleitos’un bilicilerin üslubundan esinlenerek, görüşlerini peygamberce bir edayla söylemesi, böyle bir çalışmaya olanak sağlamıştır.

Beni “Parçalar”ı çevirmeye yönelten etkenlerden birincisi, arkasında derin bir düşünce geleneği olmamasına karşın, bu büyük filozofun ateşe, suya, toprağa, güneşe “çıplak akıl”la bakarak, evrensel yasaları çözmeye çalışması ve olağanüstü sezgisiyle çağının yüzyıllarca ötesine taşarak Avrupalı filozofların bir düşünce yöntemi olarak benimsedikleri “diyalektik”i gözlem yoluyla keşfetmesi, her şeyin sürekli bir akış halinde olduğunu sistemli bir biçimde açıklamasıdır... Hegel, Mantık Bilimi’ne Herakleitos’un bütün sözlerini aldığını yazar. Sol-Hegelcilik’ ten gelen, XX. yüzyılı büyük ölçüde etkileyen Marx yoluyla Herakleitos düşüncesinin çağımızın üzerindeki etkisini yadsımak mümkün değildir.

Bir başka etken, bu büyük zekânın, yalnızlığıdır. Herakleitos’un Ephesoslularla, hele yöneticilerle hiç anlaşamadığını biliyoruz. Öyle ki, sonunda dağlara çekilmiş, bitkilerle beslenip, tam bir münzevi yaşam sürmüştür. Bunlar söylenti olmakla birlikte, “Parçalar” derinlemesine okunursa, onun bu tür bir yaşamı seçmiş olma olasılığı akla yatkın gelmektedir. Öte yandan, Herakleitos’un kimi “Parçalar”ını okuyan Sokrates’in okudukları karşısında hayranlık duyduğu, ama anlamak için, “Deloslu bir dalgıç gerek,” dediği yazılıdır.

Herakleitos, yaygın ününe ve etkisine karşın, yüzyıllarca “muammacı”, “karanlık”, “ağlayan” gibi sıfatlarla anıldı. Ancak XVIII. ve XIX. yüzyılların Avrupa düşüncesinde gerçek yansımasını bulabildi.

Üçüncü etken, Herakleitos’un birkaç sözcükte indiği o büyük derinliğin Türkçe söyleyişe çok uygun düştüğünü fark etmemdir:

Aynı ırmağa

girdiğimizde

girmeyiz

Biziz

değiliz



Düşündükçe daha da derinleşen bu sözler, sanırım, pek az dilde altı sözcükle anlatılabilir. Bu açıdan, Kırık Taşlar daha çok, bir dil çalışması oldu benim için.

Bana kalsa, bu kitaba yalnız “Parçalar”ı koyar, başka tek sözcük yazmazdım. Okur bu Taşlar’ı “çıplak akıl”la okusun diye; tıpkı Herakleitos’un suyu, ateşi okuduğu gibi.

ALOVA





PARÇALAR





I


Her zaman var olsa da Logos

insanlar kavrayamıyorlar onu

duymadan önce de

bir kez duyduktan sonra da

Her şey bu Logos’a göre

olup bitse de

insanlar

hiçbir şey yaşamamış gibiler

Benim

her şeyi

doğasına göre ayırarak

ve nasıl olduğunu göstererek

açıkladığım

sözler

işlerde bile

Ötekilerse

bilmiyorlar yaptıklarını uyanıkken

uykudayken yaptıklarını

unuttukları gibi





II


Demek

izlemeli

ortak olanı

Ortak olsa da Logos

çoğunluk yaşar

kendine özgü

düşüncesi varmış gibi





III


Beni değil

Logos’u dinlemek

bilgelik

Uyuşmak

her şeyin

Bir olduğunda





IV


Bu dünya düzeni ki

rastgele süprüntülerden bir yığın





V


Belirli bir düzen

belli bir zaman var

değişmesi için dünya düzeninin

uyarak

yazgılı-zorun’a





VI


Dama oynayan

bir çocuktur zaman

Krallık çocukta!





VII


Karşıtımız iyi bize





VIII


Bilmezler ki

Nasıl uyuşur karşıtlar

Uyumu

karşıt

gerilimlerin

Yay ile lir gibi





IX


Bütündür karşıtlar

bütün değil

Birbirlerini

çekip

iterek

Uyumludur

uyumsuz

Bir

her şeyden

doğar

Her şey

Bir’den





X


Çırpıcı tarağında

düz yol

kırık yol

bir

aynı





XI


Yukarı

aşağı

yol

bir

aynı





XII


Çemberde

baş

son

bir





XIII


Deniz

en arı

en katışık su

Balıklar içebilir

iyi onlara

İnsanlar içemez

ölümcül





XIV


Aynı şey içimizde

diriyle ölü

uyanıkla uyur

gençle yaşlı

Biri olur öbürü

öbürü biri





XV


Ölümlüler ölümsüz

ölümsüzler ölümlü

Biri öbürünün

ölümünü yaşar

yaşamını ölür





XVI


Soğuk ısınır

sıcak soğur

Islak kurur

kuru ıslanır





XVII


İyi

kötü

bir

aynı

Kesip

biçen

dağlayan

acı veren

hekimler

bir de ücret isterler

bunun için





XVIII


İyi değil

insanın

her istediğini

elde etmesi

Sayrılık

sağlığı hoş kılan

İyiliği

kötülük

Bolluğu

açlık

Dinlenmeyi

yorgunluk





XIX


Yay’ın ismi: yaşam1

İşi: ölüm





1. (Eski Yun.) ßıós: yay; ßíos: yaşam. (Ç.N.)





XX


Savaştır

her şeyin babası

kralı

Kimini tanrı kıldı

kimini insan

Kimini köle

kimini özgür





XXI


Bilin ki

her şeyde ortak

savaş

Çekişmedir adalet

Çekişerek

var olup

yok olur

her şey





XXII


Bütün bunlar olmasaydı

kimse bilmeyecekti

adalet sözünü





XXIII


Yasa:

boyun eğmek

Bir’in

sözüne





XXIV


Gizli uyum

güçlü

açıktan





XXV


Doğa gizlenmeyi sever





XXVI


Beklenmeyi

beklemezsen

bulamazsın

Öylesine bulunmaz





XXVII


Yeni

yepyeni

sular akar

aynı ırmağa

girenlerin üstünden

(O ırmak ki)

dağıtır

toplar

birikir

akar

yaklaşır

uzaklaşır





XXVIII


Aynı ırmağa

girdiğimizde

girmeyiz

Biziz

değiliz





XXIX


İki kez

giremezsin

aynı ırmağa





XXX


Her şey

ateşle değişilir

Ateş her şeyle

Altın malla

mal altınla

nasıl değişilirse





XXXI


Ateş

gereksinim:

doyum





XXXII


Ateş havanın

ölümünü yaşar

hava ateşin

su toprağın

toprak suyun





XXXIII


Ateş gelecek

Her şeyi yargılayıp

ele geçirecek





XXXIV


Yıldırımdır

her şeyi

yöneten





XXXV


Bu dünya ki

her şey için aynı

Ne tanrı yapısı

ne kul

Hep var idi

var

var olacak:

Bir ölümsüz ateş ki

ölçüyle alevlenip

ölçüyle sönen





XXXVI


Söndürmeli ölçüsüzlüğü

büyük yangınlardan çok





XXXVII


Ateş dönüşümleri:

İlkin deniz

Deniz ki

yarısı toprak

yarısı “yakıcı”

Toprak ki

dağılır

deniz olur

Ölçülür

toprak olmadan

önceki oranla





XXXVIII


Büyük yıl:

Kışı dev tufan

yazı dünya yangını

Bir, alevler kaplar dünyayı

bir, sular basar

10 800 yıldır bu süre





XXXIX


Nasıl saklansın insan

hiç batmayandan?





XL


Güneş söner yaşlanınca

ama yeniden tutuşur





XLI


Güneş

insan ayağı

kadar





XLII


Her şeyi doğuran mevsimleri

değişimleri belirleyen güneş:

Denetçisi

bekçisi

dönemlerin





XLIII


Ölçülerini aşamaz güneş

Yoksa Erinys’ler

Dike’nin yardımcıları

bulup çıkarırlar onu





XLIV


Ayı:

Doğu’yla Batı’nın sınırı

Karşısında Ayı’nın

parlak Zeus’un sınırı





XLV


Güneş olmasaydı

bir yıldız gecesi olurdu





XLVI


Güneş her gün yeni





XLVII


Öteki günler gibidir

bir gün





XLVIII


Bütün insanlara özgüdür

kendini bilmek

doğru düşünmek





XLIX


En büyük üstünlük

bilgeliktir

doğru düşünmek

Doğru eyleyip

doğru söylemek

doğasına

göre kavrayıp her şeyi





L


Dinlediklerimden

biri yok ki

anlamış olsun:

Bilgelik

ayrı düşmektir

her şeyden





LI


Bilgelik bir

Bilmek

her şeyin

her şeyle

yönetildiği

düşünceyi





LII


... (bilge kişi) tanınmaz

inanca açlığından insanların





LIII


Aptal her sözde telaşlanır





LIV


Bilgeliği seven

çok şey bilmeli gerçekte





LV


Bir’dir bilge

İstemez

Zeus denmesini kendine

İster





LVI


Bilgelik

insana değil

Tanrı’ya özgü





LVII


Düşünce herkeste ortak





LVIII


Ruhlar koklar Hades’te





LIX


Bir Logos var ruhta

kendini çoğaltan





LX


Ruh ki

bir soluk veriştir

kavrayan

Gövdeden ayrı

sürekli akan





LXI


Su olmak

ruha ölüm

Suya toprak

Oysa

topraktan

gelir su

Ruh sudan





LXII


Orada

burada

yortarak

bulamazsın

ruhun sınırlarını

Öylesine derinde





LXIII


Zevk verir

ruhlara nemlenmek





LXIV


Gösterir yolu

tüyü bitmemiş çocuk

sürçek sarhoşa

bastığı yeri bilmeyen

nemli ruhuyla





LXV


Kuru ruh

en bilge

en iyi





LXVI


Savaşta ölen ruhlar

çok daha temizdir

salgında ölenlerden





LXVII


Ağının ortasında oturan örümcek

sineğin takıldığını görür görmez

nasıl ona doğru koşarsa

ipliğin kopmasından acı duyarcasına

İnsan ruhu da

gövdesinin bir yanı yaralanınca

hızla gider oraya

sımsıkı

ölçüyle

bağlandığı

gövdenin

yaralanmasına dayanamazcasına





LXVIII


Çetindir

yüreğin arzusuyla

savaşmak

İstediğini

ruhun pahasına

satın alır





LXIX


Uyanıkken gördüğümüz her şey: ölüm

Uyurken gördüğümüz: uyku





LXX


Uyuyanlar da çalışır

dünya işinde





LXXI


İnsan

bir ışık

yakar kendine

geceleyin

gözünün feri gidince

Yaşarken

ölüye dokunur uykuda

Uyanıkken uyuyana





LXXII


Uyanıkların

bir tek

ortak dünyası var

Uyuduğunda

herkes

kendi dünyasına döner





LXXIII


... uyanırlar

ve uyanık bekçileri olurlar

dirilerle ölülerin





LXXIV


Boşuna arıtıyorlar üstlerindeki kanı

yıkanarak kanda

Çamura batmışın

yıkanması gibi çamurda

Gören

deli der böylesine

Bir de

yakarıyorlar şu yontulara

konuşuyormuş gibi evlerle

Bilmeden tanrı nedir

kahraman nedir





LXXV


Dionysos için

geçmeseydi bu alay

söylenmeseydi

ut yerleri için

bu ilahiler

yaptıkları

utanç verici olurdu

Uğruna çılgına döndükleri

bağbozumu şenliklerinde

Dionysos’la birdir oysa Hades





LXXVI


Gece gezginleri

büyücüler

Bacchus rahipleri

şarap fıçısı rahibeleri

gizli ayin tacirleri





LXXVII


Sevinçsiz, süssüz, kokusuz

şeyler söylüyor

kudurmuş ağzıyla Sibylla

Bin yıl öteden geliyor

Tanrı’nın konuştuğu sesi





LXXVIII


Kutsal değil

insanlar arasında yapılan

gizem törenleri





LXXIX


Bilicisi Delphoi’deki Tanrı

ne söyler

ne gizler meramını

Gösterir





LXXX


Adam

çocuktur

Tanrı’nın gözüne

Çocuk nasılsa

adamın





LXXXI


Tanrılar

insanlar

baş üstünde tutarlar

kılıçtan geçenleri





LXXXII


Tanrı:

gün gece

savaş barış

tokluk açlık

Girer türlü biçime

Nasıl anılırsa ateş

tütsülük baharların kokusuyla





LXXXIII


Tanrıya

her şey

güzel

iyi

haklı

İnsana

kimi haklı

kimi haksız





LXXXIV


Bilgelerin bilgesi

maymundur

Tanrı’nın yanında

En güzel maymun

nasıl çirkinse

insanın





LXXXV


Bundan böyle uymaz

şairlerle öykücüleri

meçhul konularda

tanıklığa çağırmak

Çoğu kez

yaptığı gibi atalarımızın

güvenilmez yetkilileri

mahkemeye getirmek





LXXXVI


İnsanlar unutuyorlar

yolun götürdüğü yeri

Ve yabancılar

en sürekli ilişkilerine

Ve garip geliyor onlara

her gün karşılaştıkları şeyler

Eyleyip söylememeli

uyuyanlar gibi





LXXXVII


Çocuk oyunudur insanların görüşleri





LXXXVIII


Yakasına yapışacak adalet

yalan düzenlerin

yalancı tanıkların





LXXXIX


Dinlememeli

Çocukların

ana babayı

dinlediği gibi





XC


Hangi düşünceleri

hangi bilgelikleri?

Peşine düşüp şairlerin

çoğunluğu öğretmen belliyorlar

bilmeden

kötünün çok

iyinin az olduğunu

En iyisi

her şeye yeğ tutuyor

bir şeyi:

ölümsüz ün

ölümlüler arasında

Çoğunluksa

sürü gibi besleniyor

tıka basa





XCI


Çoğunluk

kavramaz

karşılaştığı şeyleri

Ne de anlar

öğretildiği zaman

Ama öyle görünür





XCII


Ne dinlemeyi

bilirler

ne konuşmayı





XCIII


Aptallar

sağır gibidir

dinlerken

Varlığıyla

yokluğu bir

dedikleri





XCIV


Yaşamak isterler doğduklarında

yazgılarıyla karşılaşmak

(ya da, daha çok, huzura kavuşmak ölümde)

ve çocuklar bırakırlar arkalarında

yazgılarıyla karşılaşacak





XCV


En saygınlarının

bilip

savunduğu

hayaller yalnızca





XCVI


Hep zengin kalasınız

ey Ephesoslular

belli olsun diye kötülüğünüz





XCVII


Ephesoslular

iyi ederler

kendilerini assalar

bırakıp kenti

yeniyetmelere

o koskoca adamlar

Attılar çünkü Hermodoros’u

en iyi insanı aralarından

dediler:

en iyiyi istemiyoruz aramızda

varsa böyle biri

gitsin başka yere

başkalarının yanına





XCVIII


Akılla konuşanlar

güvenmeli

her şeyde ortak olana

bir kent

nasıl güvenirse

yasalarına

daha da büyük

bir güvençle

Tüm yasaları

çünkü insanoğlunun

beslenir

bir tek

tanrısal yasayla

İstediğince güçlüdür çünkü o

Her şeye yetip artar





XCIX


Gökbilimle uğraştı Thales





C


Kimi günleri iyi

kimi günleri kötü

sayıyordu Hesiodos

Bilmiyordu çünkü

her gün

bir

aynı





CI


Mnesarkhos oğlu Pythagoras

herkesten çok sorgulayıp durdu

ve bu yazıları seçip ayırdı

Ona göre

kendi bilgeliği

çok şey bilen

bir muzırın sanatıydı





CII


Düzenbazların şahıydı Pythagoras





CIII


Çok bilmek

öğretmez akıllı olmayı

Öğretse

Hesiodos’la Pythagoras’a öğretirdi

bir de Ksenophanes’le Hekataios’a





CIV


Çoğunun öğretmeni Hesiodos

Her şeyi bildiğini sanır herkes

Günü geceyi bilmeyen biri

Oysa birdir ikisi





CV


Priene’de yaşadı

Teutamas oğlu Bias

O ki

herkesten akıllıydı





CVI


Bilgeler bilgesi Homeros gibi

Yunanlılar arasında

Yanıldı insanlar

görünür nesneleri tanımada

Yanıltmıştı çünkü onu

bitlerini kıran çocuklar:

Görüp tuttuğumuzu bırakırız

göremeyip tutamadığımızı götürürüz

derken





CVII


Yanılıyordu Homeros derken:

Şu çekişme ortadan kalksa

tanrılar, insanlar arasında

Uyum olmazdı müzikte

yüksek ile alçak olmasa

Canlılar olmazdı

dişiyle erkek olmasa





CVIII


Yarışmalardan çıkarıp

kırbaçlamalı Homeros’u

Arkhilokhos’u da öyle





CIX


Gökbilimciydi Homeros





CX


Yeğdir bana

görülen

işitilen

algılanan





CXI


Gözler

kulaklar

kötü tanıktır

insanlara

Ruhları

anlamasa

dillerinden





CXII


Gözler

daha şaşmaz tanıklardır

kulaklardan





CXIII


Her şey

dumana

dönüşseydi

Burun delikleri

ayırırdı onları





CXIV


Işık gibi

yanıp söner

insan geceleyin





CXV


Bezginlik verir

aynı efendilere çalışmak

onlarca yönetilmek





CXVI


Değişerek dinlenir





CXVII


Altın arayanlar

çok kazıp

az bulurlar





CXVIII


Eşek

samanı

altına yeğler





CXIX


Mutlu olur

yemek için

acı burçak

bulan öküzler





CXX


Domuz çamurla yıkanır

kümes hayvanı toz toprakla





CXXI


... haz duymak batakta





CXXII


Her hayvan

sopayla sürülür

otlağa





CXXIII


Köpekler

tanımadıklarına

havlarlar





CXXIV


Tezekten çok

cesetlere yaraşır

def edilmek





CXXV


Bir erkek

otuzunda

büyükbaba olabilir





CXXVI


En iyi bir

on bin bana





CXXVII


Kykeon bile ayrışır

karıştırılmazsa





CXXVIII


En iyisi

gizlemek deliliği

Zordur ama gevşeyince

kadehlerden sonra





CXXIX


Güvenilmezlik

kaçar gözden





CXXX


Rastgele varsayma

büyük şeyler üstüne





CXXXI


Karakter

insanın

kaderidir





CXXXII


Kendimi aradım





CXXXIII


Öldüklerinde

ne bekledikleri

ne düşledikleri

şeyler bekler insanları





Herakleitos’un düşüncesi,

yaşamı ve kitabı



Herakleitos’un düşüncesi2


LOGOS Herakleitos’a göre insanlar, şeylerin temelinde yatan tutarlılığı kavramaya çalışmalıdır. Bu tutarlılık her şeyde ortak olan düzenin formülü ya da öğesi niteliğindeki Logos’ta ifadesini bulur. Logos’un teknik anlamları Herakleitos düşüncesinde “ölçü”, “orantı” gibi temel kavramlarda yatar. Ortak bir plan ya da ölçüye uyan düzenin ana ilkesi şöyle açıklanabilir: Görünüşte çoğul ve tümüyle farklı olmalarına karşın, bütün şeyler gerçekte tutarlı bir bileşim içinde bir birlik sağlarlar ve insanlar bu birliğin bir parçasıdır. İnsanların yaşamlarını yeterli bir biçimde gerçekleştirebilmeleri için bu ilkenin kavranması mantıksal açıdan zorunludur. Logos, Herakleitos’a göre, şeylerin temel öğesiydi ve pek çok bakımdan, temel kozmik öğe olan ateşle özdeşleşiyordu. Herakleitos düşüncesinde dünyanın türlü halleri, temel bir buluşa yaslanarak, sistematik bir biçimde açıklanır. Buna göre, bütün türlerde görülen doğal değişiklikler düzenli ve dengelidir. Bunu sağlayan, şeylerdeki ortak öğe olan ateştir. Dış dünyadaki değişiklikler kadar, insan davranışlarını da Logos yönetir. Ruh ateşten yapılmıştır ve bir bölümü, dünya düzeninin bir bölümü gibi, sönüktür. Şeylerin gerçek yapısını, bir başka deyişle Logos’u anlamak, ruhlarımızın aşırı nemlenmemesi ve kişisel aptallıklar yüzünden etkinliğini yitirmemesi için gereklidir.

BİR VE ÇOĞUNLUK Herakleitos’a göre, Çoğunluk olmadan Bir; Bir olmadan Çoğunluk olamaz. Dünya aynı zamanda Bir ve Çoğunluk’tur. Bir’in birliğini oluşturan, Çoğunluk’un “karşıt gerilimi”dir. Bir’in Çoğunluk içinde farklılaşması ve Çoğunluk’un Bir ile bütünleşmesi hem sonsuz, hem de eşzamanlıdır.

ATEŞ Dünya hiç sönmeyen bir ateştir. Bu ateşin bir bölümü her zaman, öteki iki dünyevi kütleyi; denizi ve toprağı oluşturmak üzere söner. Ateş, deniz ve toprak arasındaki değişimler birbirlerini sürekli olarak dengeler. Saf ateşin (aither) yönetsel bir gücü vardır. Ateş maddenin arketipik formudur. Bir bütün olarak dünya düzeni, bir yandan ölçüleri sönerken, öbür yandan yeniden tutuşan bir ateş olarak tanımlanabilir. Bu koşullar her zaman vardı, her zaman var olacaktır. Miletos Okulu anlamında kozmogoni Herakleitos’ta yoktur. Ateş, Thales ya da Anaksimenes’teki su ve hava gibi bir ilk madde değildir. Saf kozmik ateşe Herakleitos, aither diyordu. Bu parlak ateş ışıldayan gökyüzünü dolduruyor ve dünyayı çepeçevre sarıyordu. Aither’e yaygın bir biçimde, ruhların barındığı, tanrısal bir yer olarak bakılıyordu. Anaksimenes’in düşünmüş olduğu gibi soluk değil de, ateşin ya da aither’in ruh olarak algılanmış olması, ateşin maddenin denetleyici gücü olarak seçilmesinde etkili olmuş olabilir. Dünya düzeni (kozmos) genel olarak, toprak kütlelerinden ve denizden oluşur, bunları ateşin ya da aither’in parlak zarı kaplar. Bu ateşi Herakleitos kozmolojik süreçlerin itici kaynağı olarak görüyordu. Buradan yağmur oluşur, yağmur denizi besler ve denizden yükselen nemli buharla (çünkü ateş nemi “tüketir”) yeniden dolar. Ksenophanes’in göstermiş olduğu gibi, deniz toprağa dönüşür ve toprak başka zaman ve mekânlarda suya dönüşür. Üç kütle arasındaki değişimler öylesine eşzamanlıdır ki, her birinin bütünlüğü aynı kalır. Ne kadar toprak denize dönüşürse, o kadar deniz toprağa dönüşür... Deniz ile “yakıcı” (ateş) arasındaki ilişki de böyledir. Logos ya da orantı aynı kalır. Geniş ölçekli bir kozmolojik değişim içinde, bu kez söz konusu olan yine ölçü ve değişimin düzenidir.

AKIŞ-IRMAK Dünyaya “hiç sönmeyen bir ateş” olarak bakarsak, her zaman şeylere nasıl dönüştüğünü, her şeyin de her zaman ona nasıl geri döndüğünü kavrayabiliriz. Buysa, nesnelerin devinimine ve değişimine bakışımızda belirli bir yöntemi gerektirir. Sürekli yanan bir ateş her zaman yakıt tüketir ve dumanını bırakır. Her şey bir yakıt işlevi görerek ateşle birlikte yukarıya doğru tırmanır ve ateşi besledikten sonra aşağıya doğru iner. Tüm gerçeklik hiç durmadan akan bir ırmak gibidir. Hiçbir şey bir an bile durmaz. Görünen şeylerin özü sürekli bir değişim içindedir. Herakleitos, görünürde devinimsiz bile olsa, herhangi bir nesnenin, akışın bir parçasından başka bir şey olmadığını söyler. Ona göre bu nesneyi oluşturan madde, zamanın birbirini izleyen iki anında asla aynı değildir. Herakleitos’ta ırmak imgesi, sürecindeki dengenin ve ölçünün korunmasına bağımlı bir tür birliği betimler. Herakleitos’un ırmağı her bir değişimin mutlak sürekliliğini vurgular: Her şey ırmak gibi sürekli bir akış içindedir.

YUKARI VE AŞAĞI YOL Parlak buhar güneşin çanağında tutuşup dışarı çıktıktan sonra karanlık “yakıcı” olarak tekrar ortaya çıkar ve bir kez daha denize döner. Bir sonraki aşamada su sürekli olarak toprağa dönüşür. Denizin toprak olduğu oranda, toprak da suya dönüşür. Ve deniz, toprak olmadan önceki oranla ölçülür. Yarısı toprak, yarısı “yakıcı”dır. Bunun anlamı; herhangi bir anda, denizin yarısının “yakıcı” olduğu halde aşağı yola yöneldiği, öbür yarısının ise henüz toprakken yukarı yola çıktığıdır.

Denizin yağmur tarafından çoğaltılması ölçüsünde su toprağa dönüşür. Su, buharlaşma yoluyla azaldığı ölçüde de toprak tarafından beslenir. Sonuç olarak, denizden çıkan parlak buharın güneşin çanağında tutuşturulmasıyla “yukarı ve aşağı yol” çevrimi tamamlanmış olur.

ÖLÇÜ Bütün bu sürekli akışa karşın, nasıl oluyor da şeyler görece durağan görünüyor? Bu soruya Herakleitos’un yanıtı şöyleydi: Her bir maddenin formu uzun bir dönem içinde aynı kalmasına karşın, özü sürekli olarak değişmektedir. Bu olguya bağlı olarak “ölçüler”e uyulmaktadır. “Hiç sönmeyen ateş”in belirli ölçüleri her zaman tutuşmaktadır ama öte yandan başka ölçüler yok olmaktadır. Bu ölçüleri güneş asla aşamaz. Her şey ateşle, ateş her şeyle değişilir. Bir başka deyişle, ateş, aldığı kadarını verir.

ÇEKİŞME VE UYUM Maddenin üç halinden –ateş, su, toprak– her biri iki eşit bölümden yapılmıştır. Bunlardan biri yukarı çıkarken, öbürü aşağı inmektedir. Demek ki, her bir şeyin iki yarısı karşıt yönlere çekilmektedir. Şeyleri bir arada tutan işte bu karşıt gerilimdir. Bu “karşıt gerilim”, aynı zamanda evrenin “gizli uyum”unu sağlar; bu uyumun öbür yüzüyse çekişmedir. Prof. Campbell şöyle bir benzetmeye başvuruyor: “Ok, kirişi terk ederken eller karşıt yönlere ve yayın farklı bölümlerine doğru gerilirler; lirin tatlı ezgileri varlığını aynı gerilime borçludur. Evren’in gizi bunun aynısıdır.” Öyleyse, savaş insan topluluğunda olduğu kadar, yeryüzünde de her şeyin kralı, her şeyin babasıdır. Homeros’un çekişmenin yok olmasıyla ilgili dileğiyse, dünyanın ortadan kalkması için edilen bir duadır.

KARŞITLAR Her karşıt çift hem bir birlik hem de çoğulluk oluşturur. Farklı çiftler, aynı zamanda birbirleriyle bağlantı içindedir. Her bir karşıtlık bir tek kesiksiz bütün oluşturur. Çeşitli bütünler birbirleriyle bağlantı içindedir. Böylece şeylerin bütünsel çoğulluğu, bir tek tutarlı, saptanabilir bütünlük yaratır ki, Herakleitos buna “Birlik” der. LXXXII. Parça’da olduğu gibi, her bir karşıt Tanrı ile açıklanabilir. Tanrı kavramıysa, temelde, Logos’ tan başka bir şey değildir. Şeyleri karşıtlar haline dönüştüren, onların temel öğesi olan Logos’tur. Aynı Logos karşıtlar arasındaki değişimin dengeli ve orantısal olmasını sağlar. Şeylerin birliği yüzeyin altında gizlidir. Bu birlik karşıtlar arasında dengeli tepkimeye bağlıdır. Herakleitos’a göre, “Gizli uyum güçlüdür açıktan” ya da “Doğa gizlenmeyi sever.”

Bu görüşleri, bütün olarak dünyanın işleyiş biçimine uygularsak karşımıza bağlantıları ilk bakışta görünmeyen farklı bileşenlerin bir toplamı çıkar. Karşıtların görünmeyen bağlantıları, gerçekçe, çok daha görünür bağlantı tiplerinden güçlüdür. Dünya düzenindeki bütünsel denge; bir yöndeki değişim, sonunda bir başka yöndeki değişime yol açıyorsa; yani karşıtlar arasında sonu gelmeyen bir çekişme varsa mümkündür.

Çekişme ya da savaş, dünyada değişimin baskın olduğunu göstermek için Herakleitos’un kullandığı iğretilemelerdir.

Herakleitos günün gece, gecenin gün olduğunu söylemiyordu. Bunlar aynı sürecin iki yüzüydü. Başka bir deyişle, ateşle suyun “ölçüleri”nin salınımıydı ve biri olmadan öbürü olmazdı. Ateşin kendisi, kendi birliği içinde bile; hem doyum, hem açlık, hem savaş, hem barıştır. Ateşi başka biçimlere sokan, değişerek dinlenmeye yönelten, karşıtların “gizli uyum”unda kendini gizleyen “doyum”dur. Gereksinim ise ateşi, parlak buharı bir yakıt gibi tüketmeye yöneltir. Yukarı yol, aşağı yolsuz hiçbir şeydir.

Eğer soğuk olmasaydı, sıcak da olmayacaktı. Herakleitos’un en ilginç sözlerinden biri de, iyi ile kötünün bir olduğudur. Ne ki, bu sözle, iyinin kötü, kötünün iyi olduğunu kast etmez. Bunlar bir ve aynı şeyin iki ayrılmaz yarısıdır. Bir şey iyi olabildiğince kötü, kötü olabildiğince iyidir. Bununla birlikte, Herakleitos’ta mutlak bir görecelik yoktur. Dünyanın işleyiş süreci bir daire değil, “yukarı ve aşağı yol”dur.

İki yolun birleştiği üst dorukta bölünmenin ve göreceliğin bulunmadığı saf ateş yer alır. Herakleitos insana bazı şeylerin iyi, bazı şeylerin kötü geldiğini, ama Tanrı’ya her şeyin iyi geldiğini söyler. “Tanrı” ile burada, kuşkusuz, ateş, “tek bilge” kast edilmektedir.

BİLGE Herakleitos’a göre bilgelik, dünya düzeninin işleyiş biçimini anlamaktır. Bir başka deyişle; şeylerdeki düzenin ortak öğesini ya da benzeşen yapısını kavramaktır. Mutlak kavrayış ise ancak Tanrı tarafından başarılabilir. Tanrı tümüyle bilge olan tek şeydir. Ateş ve Logos bu tümüyle bilge şeyin değişik görüntüleridir. Herakleitos “bilge” ya da “bilgelik”ten iki anlamda söz eder. “Her şeyden ayrı” olarak nitelediği bilgelik, çoğunluğun birliğinin algılanmasıdır. Ayrıca bu terimi bu birliğin kendisine uygulayan Herakleitos, “her şeyin gidişini yöneten düşünce” den söz eder. Bu, iki parçaya, yukarı ve aşağı yola bölünmeyen saf ateşin kendisi, yani bilgeliktir. İnsanlar da ateşe sahip olduğu ölçüde bilge olurlar.

Ruh ateşten oluşur. Nemden gelir, tekrar ona döner; Nem tarafından tümüyle soğurulması, onun ölümüdür. Ruh-ateş, dünya-ateşle bağlantılıdır. Herakleitos’un akılcı-fizyolojik kuramına göre, ruhun yapısı yalnızca gövdenin değil, bütünsel olarak dünyanın yapısıyla da bağlantı içindedir. Etkin bir ruh, kuru, ateşli bir ruhtur. Nemli, örneğin aşırı içkili bir ruh kapasite olarak düşer, çocuksulaşır. Gerektiğinde gövdenin bütün bölümlerine ulaşan ruhun ulaşılmaz sınırları vardır. Erdemli ruhlar gövdenin ölümüyle suya dönüşmezler, sonunda kozmik ateşle birleşmek üzere yaşarlar. “Büyük ölümlere büyük paylar düşer,” demekle Herakleitos ruhu kastetmektedir; çünkü ölümden sonra gövdelere, “tezekten daha çok yaraşır def edilmek.” Savaşta ölenler, nasıl hastalıktan ölenlerden temiz olabilir? Buna yanıt ikincilerin etkisiz ve nemli olması, sahiplerinin yarı-bilinçli yarı-uyur durumda bulunmasıdır; savaşta öldürülenler ise, tersine, erdemli ve cesurca bir eylemde, ruhları ateşle dolu ölmüşlerdir.

İNSAN Herakleitos dünyayı insanla açıklamaya çalışıyordu, insanı dünyayla değil. İnsan üç şeyden oluşur; ateş, su, toprak... Nasıl makrokozmik ateş bir tek bilgeyle özdeşleştiriliyorsa, mikrokozmik ateş de tek başına bilinçtir. Ateş gövdeyi terk ettiğinde, geriye kalan toprak ve su değersizdir. İnsana hayat veren ateş “yukarı” ve “aşağı”ya bağımlıdır; tıpkı dünya ateşi gibi. İnsan dünyadaki her şey gibi sürekli bir akışın içindedir. Birbirlerini izleyen iki an içinde hem biziz, hem değiliz.

İçimizdeki ateş sürekli olarak suya dönüşür, su ise toprağa. Ne ki, karşıt süreç eşzamanlı ilerlerken değişmez kalıyor görünürüz.

UYKU-UYANIKLIK İnsan ateşle suyun ölçülerinin belirli salınımlarına bağımlıdır. Bu durum, uyku, uyanıklık, yaşam ve ölüm başkalaşmalarını yaratır. Herakleitos’a göre gövdedeki nemli, karanlık soluk verişlerin sonucunda uyku ortaya çıkıyor ve ateş düşüyordu. Uykudayken her şeyde ortak olan dünya ateşiyle bağlantımızı yitiririz ve kendi dünyamıza çekiliriz. Ateşle suyun düzenli bir dengede olduğu bir ruhta denge hali sabahleyin parlak solukların eşit ilerlemeleriyle yeniden kazanılır. LXXI. Parça’da geceleyin yakılan ışık insanın düşte gördüğü şey olmalıdır. O zaman gerçek karanlık aydınlanır gibi olur. Ayrıca, Herakleitos uyuyanların dünya işinde çalıştıklarını söyler. Söz konusu ışık her şeyde ortak olan Logos’un gerçek aydınlatmasının yerine geçen, bireysel, özel bir aydınlanmadır. Uykudayken insan ölüyle “temas” halindedir, ruh ateşi düşüktür, neredeyse sönmek üzeredir, pek çok yönden bir ölüyü andırır. Öyleyse, uyku, uyanık yaşamla ölüm arasında orta bir durumdur.

YAŞAM-ÖLÜM Hiçbir ruhta ateş ve su uzun süre dengede kalamaz. Biri öbürüne baskın çıkar. Her iki durumda da sonuç ölümdür. Ruhlar için ölümün su demek olduğunu biliyoruz. Ama bu, zevk arayan ruhların başına gelen bir şeydir. Çünkü zevk ruhun nemlenmesidir, tıpkı sarhoş olan adamın nereye gittiğini bilmemesi gibi. Kadehlerden sonra gevşeyince deliliği gizlemek zordur. Bu yüzden, “ölçüsüzlüğü söndürmek gerekir yangınlardan çok.” Çünkü, “çetindir yüreğin arzusuyla savaşmak, istediğini ruhun pahasına satın alır.”

Tıpkı yaz ile kışın bir olması ve birinin öbürünü “karşıt gerilim” ile yeniden üretmesi gibi, yaşam ile ölüm birbirlerini üretirler. Yaşam ve ölüm, genç ve yaşlı birdir. Aşırı nemden ölen ruh toprağın dibine gider, ama su topraktan gelir ve sudan bir kez daha ruh buharlaşır. Tanrılar ve insanlar birdir. Birbirlerinin yaşamlarını ölürler, ölümlerini yaşarlar. Her şey gerçekte bir başka şeyin ölümüdür. Gerçek yorgunluk aynı durumun sürekliliğidir, gerçek dinlenme ise değişmedir. Herakleitos yaşamın ve ölümün dengesini koruyan çevrimin süresini otuz yıl olarak tahmin eder. Bu, bir erkeğin büyükbaba olabileceği en kısa süredir.

TEOLOJİ Herakleitos’a göre, geleneksel dinin uygulamaları aptalca ve mantığa aykırıdır, zaman zaman gerçeği gösterseler bile. Herakleitos, Olympos dininin insanbiçimciliği ve putataparlığıyla alay ederken Ksenophanes’i izler. Bununla birlikte, tanrısallık ülküsünü tümüyle yadsımaz ve gizem törenlerinin doğru dürüst kutlandıkları zaman, değersiz olmadığını söyler. Bu tür törenlerin olumlu rolü olabilir, çünkü dolaylı olarak, insanların Logos’u kavramasını sağlarlar. Herakleitos, Ksenophanes’le uyuşarak Tanrı’nın bir olduğunu söyler. Ama popüler dine karşı yürüttüğü polemik, mitolojik sonuçlarından çok, ayinleri ve törenlerine karşıdır. Evlere tapınmanın saçmalığı üzerine yorum yapar. Teoloji ve dinle ilgili birkaç Parça, döneminin dinsel canlanmasına pek de sempatiyle bakmadığını göstermektedir.

ETİK Herakleitos’un etik öğütleri daha çok özdeyiş biçimindedir ve genellikle çağdaşlarıyla benzerlikler taşır. Ölçülülüğün önemini vurgular; ölçülülük ise bireyin kapasitesinin doğru değerlendirilmesine bağlıdır. Herakleitos’un öğütsel özdeyişleri fiziksel kuramlarındaki temel ilkelerden dolayı derin bir anlam kazanır. Ayrıca şeylerin özünün anlaşılması yoluyla, bir insanın tam anlamıyla etkin ve bilge olabileceğine olan inancı da bunu doğrular. Herakleitos felsefesinin temel ahlakı, etik ile fiziğin ilk kez biçimsel olarak iç içe örülmüş olmasıdır. “Karakter insanın kaderidir,” sözü, Homeros’ta sık rastlanan, insanın yaptıklarından ötürü sorumlu tutulamayacağı görüşünün yadsınmasıdır. Daimon, burada, insanın kişisel yazgısı anlamına gelir. Bu yazgı, insanın bir ölçüde denetleyebildiği kendi karakteri tarafından belirlenir. Herakleitos’a göre insani yasalar, tanrısal-evrensel yasalar tarafından beslenir. Bu yasalar dünya düzeninin temel öğesi olan Logos ile bağdaşır. Burada, “besleme” temel anlamda metaforiktir; insan yasalarıyla Logos arasındaki ilişki dolaylıdır ve bunun maddi bir zemini yoktur. Çünkü iyi yasalar, tıpkı Herakleitos’un kendisi gibi, insanların dünyayla doğru ilişkisini anlayan, ateşli ruhlara sahip bilge insanların yarattığı bir şeydir.

Herakleitos’un ahlaksal öğretisi kimi zaman Etik’in “sağduyu” kavramının önceden sezinlenmesi olarak değerlendirilmiştir. Ama “ortak”, Herakleitos’un vurguladığı gibi “sağduyu”dan çok farklı bir kavramdır. Kaldı ki Herakleitos “sağduyu”dan olabildiğince nefret etmişti. En çok itirazda bulunduğu “çoğunluk”un her biri kendi dünyasında ve kendilerine özgü bilgeliği varmış gibi yaşar. Kamuoyu bu bakımdan, “ortak”ın tam tersidir. Herakleitos’un etiği onun insanbilimsel ve kozmolojik görüşlerinin bir sonucu olarak görülmelidir. Bu görüşün birinci koşulu, ruhların kuru tutularak ateş demek olan bilgelik içinde kaynaşmasıdır. Gerçekten “ortak” olan budur ve en büyük yanlışlık, uyuyan insanlar gibi davranmak; yani ruhlarımızın nemlenmesine izin vermek, kendimizi dünya ateşinden uzaklaştırmaktır. Bilge bir insan, karşılığı kötü olmadan iyiyi sağlamaya çalışmamalıdır; çaba olmadan, huzuru aramamalı, hoşnutsuzluk olmadan mutluluğu yaşamayı beklememelidir. Kötüyü iyiyle birlikte tanımak zorunda kalmaktan yakınmamalı, şeylere tutarlı bir biçimde, bütünsel olarak bakmalıdır. Herakleitos “ortak” olanı kentin yasalarıyla karşılaştırarak Stoacı dünya-devletinin yolunu açar. Bu yasalar tanrısal yasanın yetkin olmayan cisimlenişidir. Yine de tanrısal yasayı ortadan kaldırmamalıdır çünkü bütün insani etkinliklerde bir görecelik vardır. İnsan Tanrı’nın yanında çocuktur. Böyleyken, surlar için olduğu kadar yasalar için de savaşmalıdır. Ve kuru bir ruha sahip bir yurttaşı barındıran bu kentte, en iyi bir, on bindir; çünkü onda “ortak” olan cisimlenmiştir.





Herakleitos’un yaşamı (MÖ 540-480)


Yaşamını Ephesos’ta geçirmesi, eski bir aristokrat aileden gelmesi ve kentteşleriyle arasının iyi olmaması dışında Herakleitos’un yaşamına dair bilinenler tümüyle söylentiye dayanmaktadır. Şöyle yazıyor Diogenes Laertios: “Ephesoslu, Bloson (ya da, kimilerine göre Herakon) oğlu Herakleitos. Bu adam 69. Olimpiyat’ta kırk yaşındaydı. Son derece mağrur, tepeden bakan biri olarak yetişmişti. ‘Çok bilmek öğretmez akıllı olmayı. Öğretse Hesiodos’la Pythagoras’a öğretirdi, bir de Ksenophanes’le Hekataios’a,’ dediği kitabından da anlaşılacağı gibi... Sonunda, bir insan kaçkını olarak dünyadan elini ayağını çekti, dağlarda ot ve bitki yiyerek yaşadı. Ama bütün gövdesini ödem kaplayınca kente indi ve hekimlere, bir şaşırtmacayla, yağmurlu bir havayı kurağa çevirip çeviremeyeceklerini sordu. Hekimler bir şey anlamayınca, kendini bir gübreliğe gömdü. Gövdesindeki suyun gübrenin sıcaklığıyla buharlaşacağını umuyordu. Ama bu bir sonuç vermedi ve altmış yaşında öldü.”

Diogenes Laertios biyografik bir öykü diyebileceğimiz yazısında, Herakleitos’un Ephesoslular için yasalar yapmaktansa Artemis Tapınağı’nda çocuklarla oyun oynamayı yeğlediğini anlatır. Herakleitos üzerine söylentilerin çoğu kendi sözleriyle açıklanabilir. Örneğin, aşırı insan kaçkınlığı onun insanların çoğunluğunu eleştirmesiyle (XCI. Parça); ölümcül ödemlerle kaplanması LXI. Parça’yla; aynı biçimde, eleştirdiği hekimlerin onu kurtarmak için bir şey yapmamaları, kendisini gübreye gömmesi XVII. ve CXXIV. Parça’larla ilintilendirilebilir.

MÖ III. yüzyılda yaşamış olan Phleiuslu Timon’un Herakleitos’a “muammacı” dediği bilinir. Herakleitos’un üslubuyla ilgili bu eleştiri daha sonra Latince obscurus (karanlık) sıfatının yakıştırılmasıyla son biçimine ulaştı (Cicero). Romalılar döneminde Herakleitos için yaygın betimlemelerden biri de “ağlayan filozof”tu.





Herakleitos’un kitabı


Diogenes Laertios’a göre, “Onun olduğu söylenen kitabın adı Doğa Üzerine’dir. Üç bölüme ayrılmıştır: Evren, Siyaset, Teoloji. Kimilerinin söylediğine göre kitabı Artemis Tapınağı’na adamış ve oraya koymuştur. Halk tarafından kolayca küçümsenmemesi ve yalnızca yüksek toplumsal konumda bulunanların anlaması için kitabı bilerek kapalı bir üslupla yazmıştır... Kitap o kadar büyük bir üne kavuşmuştur ki, Herakleitosçular denen tilmizler türemiştir.”

“Doğa Üzerine” başlığı Aristoteles ve peripatetik filozofların “doğal filozof” olarak adlandırdıkları düşünürlerin yapıtlarına yakıştırılırdı. Bölüm başlıklarının özgün olmadığı ve Stoacı editörler tarafından düzenlendiği sanılmaktadır. Elimizdeki parçaların, bir konudan öbürüne atlayan bir kitabın parçalarından çok, sözel özdeyişler olduğu açıktır. Delphoi tanrısı ve Sibylla ile ilgili Parçalar, Herakleitos’un bilici üslubunu bilinçli olarak kullandığını göstermektedir. Buna neden olarak, Herakleitos’un yaşadığı dönemdeki dinsel canlanmadan dolayı bu üslubun gözde olması gösterilebilir.





2. Bu yazı, John Burnett, G.S. Kirk-J.E. Raven okumalarının bir özetidir.





NOTLAR


13. sayfadaki dizeler Cevat Çapan’ın Türkçeleştirdiği, “Küçük Yeşil Deniz” adlı şiirden alındı.

Parça

I. J. Burnett 2. sıraya aldığı bu Parça’ya ilişkin dipnotunda Logos’u Herakleitos’un kendi söyleminden başka bir şey olarak görmüyor ve filozofu peygamberliğe daha yakın buluyor. Logos yerine, Söz (ya da Kelam) demeyi yeğliyor.

IV. “Dünya düzeni”ni kozmos karşılığında kullanıyorum.

XXII. “Bütün bunlar”dan büyük olasılıkla adaletsizlikler kastediliyor.

XXXVII. “Yakıcı”, prestner sözcüğünün bire bir karşılığı. Bu tartışmalı sözcüğün karşılığı olarak Burnett, “ateşli bir hortumun eşlik ettiği kasırga”; Kirk-Raven, “yakıcı” (yıldırım ya da yangın); Charles Kahn ise, “yıldırımlı fırtına” diyor.

LXXVII. Sibylla: Apollon’un efendisi olduğu, vecit halinde kehanette bulunan efsanevi kadın.

LXXXVII. Tanrı’nın gözünde.

CV. O Bias ki, “Çoğu insan kötüdür,” demişti.

CXXVII. Kykeon: Sıcak şarapta eritilen keçi peyniri.





KAYNAKÇA


Burnett, John, Early Greek Philosophy, London, 1982.

Kahn, Charles H., The Art and Thought of Heraclitus, Cambridge, 1979.

Kirk, G.S.-Raven, J.E., The Presocratic Philosophers, Cambridge, 1892.





