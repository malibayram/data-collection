Şiirler





NOBEL DİZİSİ





ŞİİRLER

Pablo Neruda

Türkçesi: Hilmi Yavuz

Ağustos 2000 / Cem Yayınevi

ISBN: 975-406-519-5

Dizgi: Cem Yayınevi

Baskı: Umut Matbaacılık

(0212) 637 09 34

CEM YAYINEVİ

Küçükparmakkapı İpek Sk. No: 11

80060 Beyoğlu - İstanbul

Tel: (0212) 293 41 70 Faks: (0212) 244 15 33





PABLO NERUDA





ŞİİRLER





Türkçesi

Hilmi Yavuz





cem

yayınevi





ÇOCUKLUĞUM VE ŞİİRİM


Bu konferans, 1954’te PabloNeruda tarafından Şili’nin Santiago Üniversitesi’nde verilmiş ve Buenos Aires’te çıkan Capricornio dergisinin Haziran - Temmuz 1954 tarihli 6. sayısında yayınlanmıştır.





Gerçeğe ulaşmak için anlatmak, yine anlatmak... sular ve bitkilerle, ormanlar, kuşlar ve köylerle ilgili bu öyküye böyle başlamalıyım; çünkü şiir budur, en azından benim şiirim budur. Ama her şeyden önce şunu bilmenizi isterim: bu salonda kendisini sıkıntı içinde hisseden biri varsa, o da benim. Üstelik yalnızca kendimden söz etmek zorunda kalışımdan değil...

Şair yüreği, herkeste olduğu gibi, yaprakları kesilmekle tükenmeyecek bir enginara benzer. Ancak bu yapraklar eti ve kemiğiyle kadınlara, gerçek aşklara ve düşlere yataklık etmekle kalmaz, ayrıca yaşama arzusu ve gururla işlenmiştir. Biraz olsun gururlu olmayan, gerçek anlamda şair değildir. Kitabı yayınlanmamış büyük bir şair olamayacağı gibi... Madem ki benden isteniyor, bu gurur yapraklarını birer birer koparacak, sizlerle birlikte harcayacağım. Dilerim, bu en sonunculardan biri olsun ve tüm geride kalan, yüreğimden söküp atacağım öteki yapraklar, gökte ya da yerde, birer bitki gibi kendilerini saf bir biçimde yeniden üretsinler. İşte bu, şiirin ta kendisidir.

Benim dedem ve ninem Parral bölgesine gelip orada yerleşmişler, sonra bağcılıkla uğraşmaya başlamışlar. Ekecek fazla bir toprak edinememişler ama, bir sürü çocukları olmuş. Zaman ilerledikçe bu aile, doğan çocuklarla büyüdükçe büyümüş. Sürekli olarak şarap üretmişler; sert, buruk, su katılmamış ve rafine edilmemiş bir şarapmış bu. Sonra her geçen gün yoksullaşmış, topraklarını terk edip göç etmişler, derken merkezi Şili’nin tozlu topraklarına, orada ölebilmek arzusuyla geri dönmüşler.

Benim babam, başka iklimlerin insanı olmasına karşın, Temuco’da öldü. Orada, dünyanın üzerine en fazla yağmur düşen mezarlıklarından birinde gömülüdür. Kötü bir çiftçi, Talcahuano barajında da orta karar bir işçi oldu, ama demiryolu işçiliğinde iyiydi. Gerçek bir demiryolcuydu o. Annem, geceleri Temuco garına giren ya da çıkan tüm trenler arasından, babamınkini kolayca ayırdedebilirdi.

Balast trenlerinin ne menem bir şey olduğunu bilen azdır. Büyük fırtınaların hüküm sürdüğü güneyde, eğer traversler arasına düzenli olarak çakıllar döşenmeyip, en küçük ihmale meydan vermeden özenle çalışılmasaydı, sular rayları önüne katıp sürüklerdi. Çakılı taş ocaklarından düz vagonlar üzerinde çekip getirmek ve küfelerle indirmek gerekiyordu. Bundan kırk yıl önce, bu tür bir trenin ekibi, kuşkusuz, olağanüstü olmalıydı. Bu ekip taş kırmak üzere ülkenin en uzak köşelerine gitmek zorundaydı. La Empresa’nın verdiği ücretlerse açınılacak düzeydeydi. Balast trenlerinde çalışanlar geçmiş yaşamlarıyla bağlarını koparmak durumundaydı. Ekip, güçlü kaslarıyla dev gibi işçilerden oluşuyordu. Kırsal kesimden, çevre bölgelerden, cezaevlerinden geliyordu bu adamlar. Babam trende ekip şefiydi. Komut vermeyi ve komutlara uymayı öğrenmişti. Bazen beni okuldan alır, ben de onun peşisıra balast trenine binerdim. Boroa’da, "La Frontera" adıyla ünlenen ve İspan-yollarla Arokanlar arasında korkunç savaşlara sahne olan bölgenin merkezindeki ormanlık alanda taş kırardık.

Orada, doğa bana bir tür sarhoşluk veriyordu. On yaşlarında kadardım, ama çoktan şair olmuştum. Bir tek dizem bile yoktu henüz, ama kuşlar, böcekler ve keklik yumurtaları ilgimi çekiyordu ya, bu yeterdi. Bunları, çelik gibi mavimtrak, loş ve parıltılı, tıpkı tüfek namlusu rengindeki akarsu yataklarında bulmak gerçekten olağanüstüydü. Böcek ve haşaratın kusursuz yapısı beni şaşırtıyordu. Zehirsiz karayılanların dişilerine rastladım mı hemen yakalıyordum. Şili’deki sürüngenlerin en irisi, siyah, kaygan ve güçlü bir hayvandır bu. Onu, makilerin[1] ve yabani elma ağaçlarının, yaşlı coigue’lerin[2] gövdelerinde beklenmedik bir anda görmek çok ürkütücüdür. Ama ben, onun ne kadar güçlü olduğunu, zarar vermeksizin üstüne çıkıp ayakta durabileceğimi biliyordum. O büyük savunma gücü sayesinde zehire gereksinmesi yoktu.

Benim bu buluş ve araştırmalarım işçileri de oldukça meraklandırıyordu. Kısa sürede keşiflerimle ilgilenmeye başladılar. Babamın bakışları üzerlerinden ayrılır ayrılmaz, hemen sık ormanlığa dalıyor, benden daha becerikli, daha akıllı ve daha güçlü durumlarıyla, inanılmaz hazineler sunuyorlardı bana. Bunlardan birinin adı Monge’du. Babama göre, en iyi bıçak kullanan, en tehlikeli kavgalara dalan oydu. Esmer yüzünde iki uzun çizgi göze çarpıyordu. İlki, dikey bir bıçak yarasıydı, ötekiyse yatay, sevimli ve uçlara doğru çapkınlaşan masum gülüşlü dudakları. Sözünü ettiğim Monge bana sürekli copihue[3] denen beyaz çiçekler, tüylü örümcekler, yaban güvercini yavruları getirirdi. Bir gün öyle bir şey buldu ki, bu benim için o ana kadarkilerin en göz alıcısıydı: bir ay yılanı! Bilmiyorum, hiç kendisini görmenize izin verdi mi! Fakat ben gördüm onu o gün, o da bir an için, çünkü gökkuşağı rengine bürünmüş bir şimşek gibiydi. Kırmızı, mor, yeşil ve sarı renkleri koruyucu zırhı üzerinde parıldıyordu. Onu tam incelerken iki elimin arasından şimşek hızıyla sıyrılıp orman içinde gözden kayboldu. O anda Monge yanımda olmadığından onu tutmam olanaksızdı. Daha sonra da bu göz kamaştırıcı görüntüyü yeniden yakalamam asla mümkün olmadı. Yine de bu dostumu, Monge yi hiçbir zaman unutamadım. Babam sonradan bana onun ölümünü anlattı: Trenden aşağı düşmüş ve uçuruma yuvarlanmıştı... "Katarı durdurduk, ama," diyordu babam, "geride bir kemik yığınından başka bir şey kalmamıştı." Bir hafta boyunca ağlayıp durdum.

Benimki gibi, La Frontera’da tipik olan, kırk yıl önceki bir ev hakkında fikir vermek zordur.

İlkin, şu: kendi aralarında bağlantılıydı bu evler. Avluların birbirine bakan kenarlarından Reyes’ler ve Ortega’lar, Candia’lar ve Masson’lar alet-edevat, kitap, doğum günü pastası, merhem, koku, şemsiye, masa ve sandalye değiş-tokuşu yaparlardı.

Don Carlos Masson, Emerson’ı andıran bu ak saçlı Kuzey Amerikalı, bölgenin saygıdeğer büyüğüydü. Çocukları her halleriyle Avrupa kökenli olduklarını belli ediyorlardı" Masson dürüst ve hak tanır bir insandı.

Ailesinin malvarlığına, oteller, mezhabalar katılıp duruyordu. Tüm bunlar zaman içinde yitiriliyor, herkes yine yoksulluk günlerine dönüyordu. Yalnızca Almanlar, bunların La Frontera’daki temsilcileri servetlerini koruyordu.

Don Carlos Masson’larda önemli bayram kutlamaları yapılırdı. Her dinsel yemekte, kerevizli hindi, kuzu çevirme ve tatlı olarak da dondurmalı sütlaç eksik olmazdı. Ak saçlı yaşlı aile reisi, karısı Dona Micaela Candia’yla kocaman masanın başköşesine oturur, arkasında, üzerine küçücük bir Amerikan bayrağını iğneyle tutturduğu dev bir Şili bayrağı asılı dururdu.

Masson’ların evinde, biz çocukların ancak çok özel durumlarda girebildiğimiz bir de salon vardı. Buradaki beyaz kılıflarla örtülü ve sonradan bir yangında tümüyle yanıp kül olan mobilyaların bir benzerini daha sonra hiçbir yerde görmedim. Bu salonda, aile fotoğraflarının yer aldığı bir albüm vardı. Bu fotoğraflar, sonraları La Frontera’da her yanı kaplayan çok renkli, büyütülmüş o ürkünç resimlerden çok daha güzel ve çok daha değerliydiler.

Yine o odada, benim doğumumdan çok kısa bir süre sonra Parral’da ölen annemin bir portresi bulunuyordu. Karalara bürünmüş, narin ve düşünceli bir kadın görünümü veriyordu bu resim. Bana onun şiir yazdığını söylemişlerdi, ama bu güzel portre olmasaydı, onunla ilgili hiçbir şey göremeyecek, bilemeyecektim.

Babam evliliğinin ikinci yıldönümünde, üvey annem Dona Trinidad Candia’yla evlenmişti. Çocukluğumun koruyucu meleğini bu adla anmak bana anlamsız geliyor. Hamarat ve sevecendi, köylülere özgü bir sağduyusu, etkin ve sınırsız bir iyilik anlayışı vardı üvey annemin. Babamın eve geldiğini görür görmez, o dönemin ve o bölgenin tüm kadınları gibi, uysal bir gölgeye dönüşüyordu.

Evdeki sandıklardan biri, insanı etkileyen eşyalarla ağzına kadar doluydu. Dibinde, harika bir yapma papağan parıldıyordu. Annemin bu kutsal sandığı karıştırdığı bir gün, papağana ulaşayım derken kafa üstü içine düşüverdiğimi anımsıyorum.

Yaşım ilerledikçe, arasıra gizlice sandığı açar oldum. İçinde ele bile gelmeyecek küçüklükte, çok güzel yelpazeler görüyordum. Bu sandıkla ilgili unutamadığım bir başka anım daha var: Sandıktaki, beni derinden etkileyip coşturan, okuduğum ilk aşk romanı diyebileceğim yüzlerce kartpostal... Hepsi de Albert mi yoksa Henri mi, artık anımsamıyorum, biri tarafından imzalanmış ve Maria Thielmann’a yazılmıştı. Bu kartlar olağanüstü güzellikteydiler. Çoğunun üzerinde dönemin en ünlü aktrislerinin portreleri görülüyordu. Kiminin bir kenarına bir tutam saç iliştirilmişti. Ayrıca şato, kent ve uzak bölgelere ait manzara resimleri de vardı. Yıllar boyu kendimi yalnızca bu resimlerle avuttum. Daha sonraları, son derece kusursuz ve düzgün yazılmış bu mektupları okumaya başladım. Sözkonusu çapkını uzun süre hep, melon şapkası, bastonu ve kravatının üzerindeki pırlanta iğnesiyle düşündüm durdum. Ancak, bu gezgincinin yeryüzünün her köşesinden yolladığı bu kartlar, şiddetli bir tutkuyu ele veriyordu. Hayranlık uyandıran tümcelerle, aşktan kaynaklanan kör bir cesaretle doluydu. Benim de Maria Thielmann’a tutulmam fazla zaman almadı. Onu, başkalarına tepeden bakan, incilerle bezenmiş bir aktris olarak hayal ediyordum. Ama bu kartlar nasıl olup da üvey annemin sandığına kadar gelmişlerdi? Hangi meçhul tanrıça, bu değerli hâzineyi öylece terk edebilmişti? Bunları hiçbir zaman öğrenemedim.

Lisedeki çocuklar ne benim şair olduğumu biliyor ne de bu duruma saygı gösteriyorlardı. La Frontera, Far West’in bu oldukça şaşırtıcı özelliğini taşıyordu işte: İnsanların önyargısı yoktu!.. Arkadaşlarımın Schanake, Scheler, Hauser, Smith, Taito, Serani gibi adları vardı. Ama istersek Aracenes, Reyes ya da Ramirez gibi adlar taşıyalım, hepimiz eşittik yine de... Basklı kimse yoktu aramızda. Sefararditler: Albala, Franco; İrlandalIlar: Mc Guyntiler; Polonyalılar: Yanichewski gibi adlara da rastlanmaktaydı. Arokan adlarıysa bir ışık gibi, ama loş bir ışık gibi parıldayarak hemen kendisini belli ediyordu. Orman ve ırmak kokuyordu bu adlar; Melivilus, Catrileos vb.

Okulun büyük hangarında meşe plamudu kavgaları yapardık. Bunun ne denli acı verdiğini ancak başına gelen bilir. Irmağın hemen yanıbaşındaki liseye, ceplerimize cephane doldurup öyle girerdik. Ben pek yetenekli değildim, güçlü ve kurnaz da sayılmazdım doğrusu. En acı darbe bana rastgelirdi hep. Tam yeşil, cilalı meşe palamudunun göz kamaştırıcı güzelliğine, pürtük pürtük ve gri renkli kapçığına dalmış, beni büyüleyen çubuklardan olanca beceriksizliğimle bir tane de ben yapmaya çabalarken, bir meşe palamudu yağmuru kafamda patlayıverirdi. İkinci sınıfta, koyu yeşil su geçirmez bir şapka takmak aklıma geldi nedense. İster bu şapka olsun, ister Kastilya tarzı kolsuz giysi ve yine trenlerde haberleşmeyi sağlayan yeşil ve kırmızı fenerler olsun, benim için çekici olan her şey babamındı ve ben aklım erdiği günden başlayarak, arkadaşlarımın yanında hindi gibi kabarabilmek için, tüm bunları okula götürüyordum... Bu keresinde yağmur dizginsizce yağıyordu, ama yine de tıpkı papağana benzeyen bu yeşil muşamba şapka kadar garip bir şey olamazdı. Zincirden boşanmış üçyüz delinin hoplayıp zıpladığı hangara girmemle birlikte, şapkam gerçek bir papağan gibi havalarda uçmaya başladı. Peşinden koşturuyordum, ama tam elimi üstüne koyacakken, duyup duyabileceğim en sağır edici ulumalar arasında, yeniden havalanıyordu. Bir daha onu hiç görmedim.

Daha sonra yavaş yavaş şiirim korumaya başladı beni.

Lisede bir kutup soğuğu hüküm sürüyordu. Şimdilerde yeni Temuco Lisesi’nde okuyan çocuklar nasıl titriyorsa ben de kırk yıl önce böylesine, soğuktan donuyordum. Şimdi kocaman pencereleriyle büyük modern bir yapı kurdular, ama ısıtmayı unuttular. İşte orada, La Frontera’da her iş böyle yürür... Benim dönemimde, adam olmayı bilmek gerekirdi. Bunun için fırsatlar da başımızdan eksik olmazdı.

Güneyin yaşken kesilmiş ağaçlarından çarçabuk dikilmiş çinko damlı evler harap durumdaydı. Sonu gelmez güçlü yağmurlar, çatıda bir müzikti sanki. Bazen karşımızdaki ev, sabah uyandığında çatısını üstünde göremezdi: Fırtına onu kaldırıp ikiyüz metre öteye fırlatmış olurdu çünkü... Caddeler çamur deryasıydı. Yük arabaları batağa saplanıp kalırdı. Patikaları izleyerek, o taştan bu taşa atlaya atlaya, soğukta ve yağmur altında, okula gider gelirdik. Rüzgâr, yağmuru alıp götürürdü daha sonra. Yağmurluklar pahalıydı, eldivenler hiç hoşuma gitmezdi, ayakkabılarımsa su alıyordu. Mangal kenarında ıslak çoraplarımı kurutuşumu ve küçücük lokomotifler gibi buram buram tüten sayısız ayakkabıyı her zaman anımsayacağım. Tüm bunlardan sonra, en yoksulların yaşadığı ırmak kıyısındaki köyleri basıp önüne katan seller geliyordu. Toprak da sarsılmadan edemezdi: sık sık deprem olurdu. Bazen de sıradağlar yüreklere korku salan bir ışık demetiyle aydınlanırdı: Llaima yanardağının uykudan uyandığının belirtisiydi bu.

Ama kuşkusuz, en berbadı yangınlardı. 1906 mı, 1907 mi, artık tam olarak bilemiyorum, Temuco büyük yangınının çıktığı yıldı. Evler kibrit kutusu gibi yanıyordu. Yirmidört ada ev yanıp kül oldu. Sağlam kalan bir şey yoktu ama, güneyliler çarçabuk ev yapmayı iyi biliyorlardı. Bu, becerebildikleri tek şeydi. Pek güzel yapmıyorlardı, ama yine de yapıyorlardı işte. Her güneyli, yaşamı süresince üç ya da dört büyük çapta yangına tanık olmuştur. Benim belki de en eski anım, ikinci ya da üçüncü kez yanan evimizin karşısında oturduğum günküdür.

Gene de hızar atelyeleri vızıldamayı sürdürüyordu. Ağaçlar antrepoları dolduruyor, ve körpe ağaç kokusu yeniden köylerin üstüne çöküyordu. Bazı dizelerimi, büyük bir olasılıkla o sıra buradaki duvarlardan birine tüneyip yazmış olmalıyım. Kerestelerin kağıt gibi perdahlı yüzeyleri, gizemli damarlarıyla beni onlara bağlıyordu. O zamandan başlayarak, ağaçlar benim için bir saplantı değil, (çünkü saplantı nedir bilmem) ama yaşantımın doğal bir öğesi oldu.

Bu ahşap evlerin insanları, Orta-Şili’de yaşayanlarınkin-den değişik bir düşünüş ve duyuşa sahiptirler. Belirli bir ölçüde, büyük kuzey bölgesinin, terk edilmiş kum ocaklarının insanlarına benzerler. Ama, tuğlayla örülmüş bir evde doğmak başka, ormandan yaşken sökülerek getirilmiş ağaçlardan yapılma bir evde doğmak daha başkadır. O zamanlar bu evlerde yaşayan hiç kimse gün ışığı nedir bilmezdi.

Annem, ona eşlik etmem için beni elimden tutardı, kiliseye birlikte giderdik. Corazon de Maria Kilisesi’nin avlusunda leylaklardan geçilmezdi. Dokuz günlük bayram sırasında her şey, bu parfüm kokusunun egemenliği altına girerdi. Kilisede hiç erkek bulunmazdı. Oniki yaşıriaydım ve sanki tapınağın biricik erkeği bendim. Annem, benim kilisede her istediğimi yapmama alışmıştı. Dini bütün olmadığımdan, ayini izlemiyor ve oradakiler ister arya söylesinler, ister diz çöküp dua etsinler, ben hep ayakta dikiliyordum. İstavroz çıkarmayı hiç öğrenemedim. Yine Temuca Kilisesi’nde, sadık kulların arasında ayakta duran saygısız çocuk, hiç kimsenin dikkatini çekmedi. Belki de bu yüzden, bütün kiliselere, karşı konulmaksızın girmeyi başarabildim. İlk aşk maceralarım da bu küçük kilise çevresinde gelişti. Kesin anımsamıyorum ama sanırım adı Marie’ydi. Bununla birlikte yine öyle anımsıyorum ki, ilk aşkım Marie ya da benzeyen herhangi birisiyle ilgili günlerim, hep acı, hüzün ve sarsıntı dolu, şiddetli, ama gelip geçici günlerdi ve her şeyiyle manastır avlusundaki leylakların içe işleyen kokusuna bulanmış gibiydi.

Bu kentin insanları inançsız kişilerdi. Babam, amcalarım, ancak yemek odasındaki masa çevresinde görebildiğim sayısız enişte ve hısımların hiçbiri de istavroz çıkarmıyordu* Birbirlerine hep, atıyla Malleco Köprüsü’nü geçip kementle San Jose’-yi yakalayan köylü Rios’un öyküsünü anlatır dururlardı. Yalnızca balyoz, yalnızca testere, yalnızca ağaç işiyle uğraşan, buğday sapı kesen insanlar! Doğrusu öyle görünüyor ki, öncülerin Tanrı’ya pek gereksinmeleri yoktu. Banklarına kilometrelerce kötü şiirimi karaladığım evi El Manzano Alam’nda bulunan Temucolu Blanca Hauser bana, bir gün deprem sırasında yaşlı bir karı kocanın nasıl koşarak dışarı fırladığını anlatmıştı. Kadın avaz avaz çığlıklar atıyor, merhamet dileyerek çırpınıyordu: "Aman Tanrım!" diyerek kadının kulağına uzanmıştı yaşlı adam ve sormuştu: "Nasıl dedin, kadın, nasıl dedin?" "Aman Tanrım dedim, cahil!" diye yanıtlamıştı yaşlı kadın. Adam bu sözü hiç söylemediğinden olacak, telaffuz etmeyi zor bulduğundan koşar adım ilerliyor, bir yandan da göğsünü yumruklayarak: "Tam üstüne bastın, tam üstüne bastın," diye yineliyordu.

Bazen, amcalarım beni kuzu kızartma sunulan büyük şölene çağırırlardı. Massonlar Kuzey Amerikalı kanı taşımalarına karşın koyu AvrupalIydılar. Kutsal ulu topraklar, tüm belirtileriyle kuzeyli ya da Akdenizli kanını insanın içine sindiriyor ve Arokan bundan bir yeni varlık yaratıyordu.

O günlerde şarap, söğüt ağaçlarının dibinde su gibi akıyor, gitarlar bazen bir hafta susmuyordu. Taze fasulye salatası çamaşır leğenlerinde hazırlanıyordu. Günün ağarmasıyla birlikte domuzların korkunç haykırışları işitiliyordu. Ama beni en çok ürperten niachi'nin hazırlanışıydı. Kuzunun boğazı kesiliyor ve kanı, baharatın ve çeşni katicı maddelerin bulunduğu küvete akıtılıyordu. Amcalarım benim bundan içmemi istiyorlardı.

Bense, bir şair edasıyla, soğuk bir cenaze alayında gibiydim. Bu, bir insanla ilgili değil, yağmurla, evrensel acıyla ilgili bir yas tutuştu. Bu barbarlara gelince, onlar kan dolu kadehlerini kaygısızca kaldırmaktaydılar. Ama kendimi hemen toparladım ve onlarla kadeh tokuşturdum. Erkek olmayı öğrenmeliydim...

Bir de atlıların bayramı olurdu, gerçek bir kutlamaydı bunlar: topeadura[4] diye bilinen yarışmalar yapılırdı. Yarışacak iki tay önce güçleriyle ünlenen iki insanda olduğu gibi, kendilerinden sözettirmek için olanca becerilerini ortaya koyuyor, bunda da başarılı oluyorlardı. Biri yağız, öteki kır, iki olağanüstü tay olan "El Trueno" ile "El Condor"un sırığa ulaşıncaya kadar sürdürdükleri amansız yarışı hiç unutmadım...

Ülkenin her yanından, Cholchol ve Curacautin’den, Pitrufquen ve Gorbea’dan, Loncoche ve Lautaro’dan, Quepa, Quitratue, Labranza, Boroa ve Carahue’den, buralardan ne kadar usta binici varsa, hepsi de şenliklerde boy göstermeye gelmişti. Biniciler de atlar gibi, güçlerini ölçülü kullanarak, rakiplerini alaşağı etmeye ya da sırığın bulunduğu yere ilk varan yarışmacı olmaya çaba gösteriyorlardı. Taylar, burun delikleri köpürmüş, tırnakları üstünde sıçrayarak koşuyorlardı. Hareketsiz kaldıkları anlar onlar için ölümcül anlardı. Sonunda "El Trueno" ya da "El Condor" oyunu kazanıyor ve biz kahramanın, ter içinde kalmış bineği üzerinde, önümüzden kıvılcım saçan mahmuzlarıyla geçişini izliyorduk. Büyük şölen yüzlerce çağrılısıyla birlikte sürüp gidiyordu.

Bu sert adamlar arasında özellikle birinin, bir ara üzerimde büyük etkisi oldu. Romantik bir adamdı bu: Orlando Masson. Çok gençti: belki şu anda salonda beni dinliyordur. Bir gazete çıkarıyordu ve ilk dizelerim o gazetede yayınlandı. Basımevi kokusuna, tipograflara ilk kez burada tanık oldum, ellerim ilk kez mürekkeple burada tanıştı.

Orlando Masson, iktidarın yetkilerini kötüye kullanmasına karşı zorlu kampanyalar sürdürüyordu. Gelişme, büyüme, sömürüyü de birlikte getirmişti. Haydutların kökünü kazımak gerekçesiyle çiftçilerin toprakları ellerinden alınıyor, kızılderililer tavşan gibi öldürülüyordu. Arokanların önceleri karamsar, çekingen ve şaşkın olduklarını sanmıyorum. Böyle oldularsa bu, geçirdikleri korkunç deneyimlerin zoruyladır. (Bağımsızlıktan, 1810 yılından sonra, Şilililer de İspanyol istilacılarla aynı gaddar duygularla kızılderilileri öldürmeye itilmişlerdi. Temuco, Arokanların son savunma üssü olmuştu.)

Orlando Masson her şeye karşı çıkıyordu. Bu denli yaban ve zorba insanlar arasında, bu gazetenin haklıları zalimlere ve zayıfları güçlülere karşı savunduğunu görmek güzel bir şeydi. Temuco’da gördüğüm en son yangın, Orlando Masson’un gazetesinde çıkan yangın oldu. Gazeteyi gece ateşe vermişlerdi. La Frontera’da yangın, geceleri kullanılan bir silahtı. Orlando Masson yazıp bastığı iki şiir kitabı (Bio-Bio ile Macellan Boğazı Arasında) yayımladı. O şiirleri büyük bir coşkuyla okudum. Orlando Masson, monolog ya da şarkılarını tiyatroda okuyordu. "El artista" ve "El mendigo" en çok beğenilenlerdi. "El mendigo" için, annem ve teyzelerim sevinçlerinden beni neredeyse hırpalayacaklardı.

Neşeliydi, kavga adamıydı Orlando.

Cautin’de yazlar yakıcı geçer. Gökyüzünü ve buğdayı kavurur. Toprak, derin uykusundan kurtulmak için çabalar. Evler ne kış mevsimine ne yaz aylarına hazırlıklıdır. Şiirimi bulmak sevdasıyla kırlardan geçerek doğru gidiyordum. Yürüyor, yürüyordum. Kendimi Nielol dağı üzerinde yitiriyordum. Yalnızdım, cebim domuzlan böcekleriyle doluydu. Bir kutunun içinde az önce yakaladığım tüylü bir örümcek vardı. Yukarıda gökyüzü görülmüyordu. Orman havası sürekli nemliydi, kayarcasına ilerliyordum. Birden bir kuş sesi duyuyordum, Chucao’nun garip çığlığıydı bu. Ayaklarımın dibinden ürkütücü bir uyarıyla havalanıyordu. Kan damlaları gibi olan Copihue’ler ancak ayır-dediliyordu. Devasa eğrelti otlarının altından geçerken, gittikçe kısaldığımı düşünüyordum. Bir yaban güvercini kuru bir kanat gürültüsüyle yüzümü yalarcasına geçiyordu. Daha yukarıda, başka birtakım kuşlar boğuk bir gülüşle benimle dalga geçiyorlardı. Yolumu zorlukla buluyordum. Vakit çok geçti.

Babam henüz gelmemiş. Sabahın üç ya da dördünde gelecek. Odama çıkıyorum. Salgari okuyorum. Yağmur büyük bir çağlayan gibi üstüme çullanıyor. Bir dakikada gece ve yağmur yeryüzeyini yeniden karanlığa gömüyor. Orada tek başımayım ve aritmetik defterime dizeler yazıyorum. Ertesi sabah erkenden uyanıyorum. Dışarda dolaşıyorum, erikler yemyeşil olmuş. Parmaklığın üzerinden atlıyor, küçük bir tuz paketi alıp getiriyorum. Bir ağaca tırmanıyor, rahat bir yer “bulup oturuyor, erikleri özenle yemeye başlıyorum; önce ısırıyorum onu ve bir parça koparıp tükürüyor, eriği tuza banıyorum. Yiyorum sonra. Ve bu durum yüzüncü eriğe dek sürüyor. Evimiz yandığında bu gizemli haberin ardından bahçeye çıkıyor, komşulara bakıyorum. hiçkimse yok. Birkaç tahta parçasını tutup kaldırıyorum. Üç beş küçük, zavallı örümcekten başka şey yok. Dip tarafta helalar, bunların hemen yanıbaşında ağaçlar, dalları tırtıl böcekleriyle örtülü badem ağaçları, pamukla çift kat olmuş meyvelerini sergiliyor. Büyük kara sineklerin zarar vermeden nasıl yakalanacağını biliyorum. Bir mendil aracılığıyla onları bir an için hapsediyor ve kulağıma yaklaştırıyorum. Olağanüstü vızıltıları var!

Hem tatlı ve hem de ürkütücü La Fronlera’da karalar giymiş şair bir çocuğun yalnızlığını düşünün bir; yaşamda, kitapların bana yavaş yavaş gösterir gibi olduğu ne derin gizler saklı.

Önecki akşam okuduğum, Sandokan ve arkadaşlarını tâ uzak bir Malezya ülkesinde kurtaran ekmek ağaçlarının öyküsünü unutamıyorum. Buffalo Bill’i sevmiyorum, çünkü kızılderili öldürüyor, ama yine de olağanüstü bir binici. Kızılderililerin otlaklarıyla çadırları kimbilir ne kadar güzel olmalı! İşte bu dönemde doymak bilmemecesine okumaya başlıyorum. Jules Verne’den Vargas Vila’ya, Strindberg’e, Gorki’ye, Felipe Tri-go’ya, Diderot’ya atlıyorum. Sefiller beni ızdırap ve acıma duygusuyla derinden etkiliyor ve Bernardin de Saint Pierre’i okurken bu aşk beni ağlatıyor.

insana ilişkin gerçeklerin üzerindeki örtü artık kalkmıştır ve Temuco geceleri, bilgilenme sürecimi hızlandırıyor. Okuyabilmek için ne uyuyor ne de yemek yiyordum. Kimseye, belirli bir yöntemle okuduğumu söyleyemem. Zaten kim yönteme bağlı okur ki? Heykeller? Evet.

Bilgi, kesinlikle içeri sızacak bir delik bulur ve oradan girer. Bazıları için dışavurma bir geometri el kitabıyla olur, bazıları içinse birkaç dize şiir yoluyla. Benim için kitaplar, kendimi yitirdiğim ve yitirmeyi sürdürdüğüm orman yaşantısının ta ken-disiydi. Göz kamaştırıcı güzellikteki çiçeklerdi; simsiyah yüksek dallardı, gizemli sessizliklerdi, göksel seslerdi; ama 35011 zamanda dağların, eğreltiotlarınm ve yağmurların ötesindeki insanların yaşamıydı.

Bu dönemde, bol giysisiyle, alçak ökçeli iri kıyım bir kadın çıkageldi. Kum rengi giyinmişti. Lisenin müdiresiydi bu kadın. Karlı Macellan bölgesinden, tâ güneyden geliyordu. Adı, Gabriela Mistral’dı... Pek az karşılaştık onunla; çünkü dünyama yabancı insanlardan çekinirdim. Ayrıca konuşmayı da pek sevmezdim. İçe dönük, çelimsiz ve sessizdim. Gabriela, ırk özelliği ve soğuk iklim insanının esmerleşmiş yüzünde, ağzını geniş geniş açarak temiz bir ifadeyle gülen dudaklar taşıyordu. Yüzü belleğime kazınmıştı sanki. Yara izlerine kadar, taş işçisi Mon-ge’unkini andırıyordu. Yarı-çapkın, yarı-kardeşçe gülüşü ve kar havası ve pampa yaşantısıyla büzülmüş gözleri vardı. Rahibe görünümlü giysilerinin altından çıkartıp bana bıraktığı kitapları gördüğümde hiç şaşırmadım. Aç kurtlar gibi saldırdım onlara. Böylece Rus yazınının, üzerimde çok büyük etki bırakan ilk ünlü adlarını okumamı sağladı Gabriela.

Sonra bir gün, kalkıp kuzeye gitti. Hiç üzülmedim, çünkü artık binlerce arkadaşım vardı, kitaplardan tanıdığım birçok üzüntü ve acı dolu yaşamla içiçeydim. Dostlarımı nerede arayacağımı biliyordum bundan böyle.

Bu konferansı bildiren duyurunun başlığıyla, belki sizlere çok şey vadetmiş oldum. Santiago gece trenine yetişemeyecek ve yine yaşantıma daha geniş olarak girme olanağı bulamayacağımdan korkarım. Bu trene yarın birlikte bineriz.

Şimdi sizlere, kuşlarla ilgili bir öykü anlatmak için birkaç yıl önceye dönüyorum. Budi Gölü üzerinde kuğu avlıyorlardı. Hem de gaddarcasına. Kayıklarla gizli gizli yaklaşıyor, sonra birden son hızla küreğe asılıyorlardı. Kuğular tıpkı albatroslar gibi, uçuş durumuna kolayca geçemezler; önce, su yüzeyinde kaya kaya uçmak zorundadırlar. Uçuşun başlangıcında koca kanatlarını çok zor kaldırabilirler. Böylece hemen yakalanır ve kalın sopalarla da işleri oracıkta bitirilir.

Bana öyle bir kuğu getirdiler ki, canlıdan çok ölüye benziyordu. Dünyada eşi bulunmayan bu kuş türünün en güzellerinden, siyah boyunlu kuğulardandı: Kar beyazı bir karın ve siyah ipekliye bürünmüş bir boyun, turuncu bir gaga, kırmızı gözler.

Bu olay, Puerta Saavedra’da denize yakın bir yerde geçiyordu.

Bana verdiklerinde yarı-ölü durumdaydı gerçekten. Yaralarını temizledim ve boğazına küçücük ekmek ve balık kırıntıları tıkıştırdım. Yediği her şeyi çıkarıyordu. Bununla birlikte yavaş yavaş yara berelerinden kurtulmaya, benim kendisinin " dostu olduğumu anlamaya başladı. Ve ben de onun sıla özleminden kıvrandığını görüyordum giderek. Bunun üzerine, bir gün koca kuşu kollarımın arasına alıp caddelerden geçerek ırmağa götürdüm. Benim biraz uzağımda yüzüyordu. Avlanmasını çok istiyor, ona dipteki çakılları, üstünde güneyin gümüş rengi balıklarının kayarcasına ilerlediği kumu işaret ediyordum. Onun bakışlarıysa tâ uzaklardaydı.

Böylece her gün, yaklaşık yirmi gün boyunca, onu ırmağa götürüp getirdim. Kuğu neredeyse benim boyumdaydı. Bir öğle sonrası, yine oldukça dalgındı, yanımda yüzmeyi sürdürüyor,

yeniden avlamayı öğretmek islediğim sivri sıçanlarla ilgilenmiyordu bile. Çok sakindi o gün; eve götürmek için yeniden kollarımın arasına aldım. Onu göğsümün hizasına getirerek tuttuğumda, bir şeridin, kol genişliğinde siyah bir hortumun, yüzümü hafifçe yalayarak yuvarlandığını hissettim. Bu, onun yılan gibi kıvrılarak düşen uzun boynuydu.

Böylece öğrendim ki, kuğular üzüntüden öldüklerinde, öldüklerini hiç belli etmiyorlardı...

Bugün sizi düşkırıklığma uğrattığım için üzgünüm. Çünkü şiirime ilişkin olarak pek bir şey söylemedim. Gerçekte de bu konudan oldukça az anlarım. Bu yüzden, sizinle birlikte, acele etmeksizin çocukluk anılarım içinde şöyle bir gezinti yaptım. Tüm bu bitkilerin, yalnızlıkların ve şiddet ve acı dolu yaşamın içinden... gizli, derin ve gerçek Şiirler çıkacaktır. Şiir, canlı ve cansız varlıkların arasında, onları birbirinden uzakta tutarak değil, tam tersine körcesine bir aşk uzamında kaynaştırarak, adım adım öğrenilir.

Bir gün, Temuco’daki evimde kendime özgü yana baktığımda, bizimkine benzeyen, ekinsiz ve dünyanın küçücük nesnelerini ve canlı varlıklarını köşe bucak ararken, bahçedeki çitin bir tahtasının kırılmış olduğunu fark ettim. Delikten öte yana baktığımda, bizimkine benzeyen, ekinsiz ve yaban bir toprak parçası gözüme ilişti. Birkaç adım geriye çekildim, bir şeyler olacağını sezinlemiştim. Birden bir insan eli gözüktü. Bu, ben yaşta bir erkek çocuğunun eliydi. Oraya doğru atıldığımda, el kaybolmuş, yerine beyaz, olağanüstü bir koyun belirmişti.

Koyunun yününün rengi solmuş, kabarıklığı yokolmuştu. Bütün bunlar daha gerçek bir izlenim yaratıyordu. Bunun kadar güzel bir koyun görmemiştim o güne dek. Delikten baktım, ama çocuk sıvışmıştı. Eve gittim ve benim için çok değerli bir hâzineyle geri döndüm. Yarı-açık, çok hoş kokulu bir çam kozalağıydı bu. Onu oraya bıraktım.

Daha sonra ne o çocuğu ne elini gördüm. Ne de böylesi bir koyuna rastladım. Bir yangında yitirdim onu. İçinde bulunduğumuz 1954 yılında, ellinci yaşımın sınırında olduğum bugün bile, ne zaman bir oyuncak mağazasının önünden geçsem, gizlice vitrinlere göz atarım. Sonuç, sıfır. Ona benzer bir koyunu bir daha hiç görmedim.

Mutluluğa erişmiş bir insanım ben. Kardeşlerimizin kardeşliğine tanık olmak yaşamın en yüce eylemlerindendir. Sevdiklerimizin sevgisini tanımak, yaşamı besleyen bir ateştir. Tanıdıklarımızın ve de tanıdık olmasa da, düşlerimize ve yalnızlığımıza, karşılaştığımız tehlikelere ve güçsüz yönlerimize ilgi duyan tüm insanların sevgi ve dostluğunu yüreğinde duyabilmek, daha da yüce ve güzel bir duygudur. Çünkü, benliğimizi geliştirip güçlendirir ve benliklerin birlikteliğine doğru yol alır.

İlk kez olarak, bu armağan, yaşamıma, bana sonraları hep eşlik eden bir hazine sunuyordu: İnsanlararası dayanışma... Daha sonra, yaşam bunu her türlü zorbalık ve düşmanlığa karşın oya işleye yolumun üstüne yerleştirecekti.

Bu durumda, benim, insanların kardeşlik duygularına, reçine ve toprak kokusu ile karşılık verme çabalarımı öğrenmek sizi hiç şaşırtmayacaktır. Orada, o bahçede bıraktığım çam kozalağı gibi, sözlerimi de, tanımadığım birçok insanın, birçok tutuklunun, yalnız yaşayan ve zulüm görmüş kişinin kapısına bıraktım. Çocukluğumda, ıssız bir evin bahçesinde edindiğim büyük ders budur işte. Birbirleriyle tanışan ve yaşamın meyvelerini değiştokuş etmek isteyen çocukların bir oyunuydu belki. Bu küçük gizemli alışveriş, şiirimi besleyen, körükleyen bir tortu gibi çöküp kaldı yüreğimde.

(Çeviren: Akın Er)





BİR BAŞKA "ÇORAK ÜLKE"nin OZANI




[1965yılında Neruda’ya İngiltere’nin en eski ve en ünlü üniversitelerinden biri olan Oxford Üniversitesi tarafından Doctor Honoris Causa (onur doktorluğu) verildi Bu tören dolayısıyla İngiltere'ye giden Neruda ile The Guardian gazetesinden Mary Kenny’nin yaptığı bir konuşmayı sunmayı yararlı bulduk Bu yazı The Guardian gazetesinin 31 Mayıs 1965 günkü sayısında yayımlanmıştır. Ozanın dünya görüşünü açıklaması açısından ilginç bulduğumuz bu konuşmayı, kısaltarak sunuyoruz:]





"Çocukken Sir Walter Scott’u okurdum. Ama çoğunlukla Jules Verne ve Victor Hugo’nun romanlarıydı okuduklarım. O günlerde Şili, İngiliz malları ve İngiliz edebiyatıyla tıkabasa doluydu. Ama şimdi, siz İngilizlerden hiçbir şey yok Şili’de..."

Bu sözler Pablo Neruda’nın. Lâtin Amerika’nın yetiştirdiği en büyük ozanlardan biri bu Neruda. İnsan olarak iyi yürekli, saygılı bir yeryüzü adamı. İngiltere’ye garip bir yakınlık ve sevgi duymasına karşın ilk kez geliyor bu ülkeye. Yarın da Ahmatova[5] ile birlikte Oxford Üniversitesinde onur doktorası verilecek kendisine.

Doğurgan bir yazar Neruda. Şiirlerinin bazıları çok ağır, başka dile çevrilemeyecek türden. Bir kısmıysa düpedüz propaganda. Sözgelimi United Fruit Company için yazdıkları gibi. Buna karşılık Veinte poemas de amor y una cancion desesperada (Yirmi aşk şiiri ve bir umutsuz türkü) adlı kitabı yalnız İspanya’da 1 milyon 250 bin satmış.

Pablo Neruda 1904 yılında Şili’nin Parral kasabasında doğmuş. Bir demiryolu işçisi olan babası, daha sonra ailesi ile birlikte bir başka bölgeye, Şili’nin güneyindeki Temuco’ya göç etmiş. Soğuk, dağlık, alabildiğine donuk yeşil ormanlarla kaplı, yılın yalnız üç ayında güneş yüzü gören bir yermiş burası. Neruda’nın şiirlerinin özü bu topraklardan beslenmiş. Buraların çocukluk anılarına yerleşen görünümleri şiirlerine kaynak olmuş Neruda’nm. Akarsu görünümleri sonsuza doğru akıp giden: Yağmur, nehirler, denizler ve gözyaşları. Kara görünümleri: Toprak, orman, madenler ve tarlalar. Sonra kan ve hüzünler gelmiş. Sonra çuvallar, variller, leylaklar, limon çiçekleri ve açık deniz ışıkları...

Şiirlerinde ulusal bağımsızlık üzerinde duruyor Neruda. Bir Avrupalı olsaydı, İngiliz ve Fransız şiirinin entelektüel ve son derece biçimci şiirini yararlı bulabilirdi sanırım. "Eliot’un, Jimenez’in şiirlerinin kaynaklan nereye çıkıyor? Kitaplara, eğitime, kültüre değil mi? Ama yanardağlar, pampalar ve çöllerle kaplı bir ülkenin şiirini yazmak istiyorsanız, soyluca döşenmiş salonlar ve oturma odaları için yazdığınız gibi yazamazsınız," diyor Neruda.

Neruda’nın Güney Amerika şiirine ve edebiyatına getirdiği en önemli yenilik, sırtını Avrupa’ya dönüp. Güney Amerika kıtasının yerel yapısına sıkı sıkıya bağlı olan kaynaklarına, kimliğine ve yazgısına yönelmesi olmuştur. Mıındonovismo akımının tek başına öncüsü sayılabilir. Kendisi yalanlıyor bunu, diyor ki: "Yaftalardan nefret ederim. Taşralıyım, maddeciyim. Kasabalarda, köylerde şiirlerimi okurum. Alanlarda, opera evlerinde, nerede olursa olsun. Patagonya’da koyun kırpıcılarına bile okudum şiirlerimi..." Başlangıçta basit şiirler okumuş. Bakmış ki halk bunları anlıyor, en karmaşık olanları bile anlayıp benimsemeye hazır...

Yirmi yaşından beri dolaşıyor Neruda. Genç bir ozanken, Şili hükümetinin dışişleri memuru olarak uzak ülkeleri gezmiş. Ozanların, yazarların dış ülkelere temsilci olarak gönderilmeleri, aydın Lâtin Amerika ülkelerinin yıllardan beri izledikleri bir politika. Seylan’da ve Hindistan’da görevliyken İngiliz uygarlığı ile ilgilenmiş. 1934’den iç savaşın başlamasına kadar Madrit’te, seçkin İspanyol ozanları ile, Lorca. Rafael Alberti ve Hernandez ile çalışmış. Birlikte çıkardıkları Caballo Verde I’or La Poesia (Şiirin Yeşil Atı) dergisinin yazı işlerini yönetmiş. Derginin son sayısı 1 Temmuz 1936’da, İspanyol iç savaşının başladığı gün yayımlanmış.

Politika ile ilgili ama bu bir tutku değil Neruda’da. Amerika Birleşik Devletleri ile güney kıtası ülkeleri arasında bir anlaşmanın güçlüğünden söz açıyor: "Amerika’daki arkadaşlarınız ile bile konuşmanız güçleşti. Giderek bütün anlaşma yolları kapanıyor. Amerika’nın Dominik’e yaptığı müdahaleden sonra bu anlaşmazlık yüzbinlerce Lâtin Amerikalı için, belki de birkaç kuşak sürecek bir duruma geldi," diyor.

Neruda. şimdilerde yeni bir Shakespeare çevirisi yapmayı düşünüyor. Shakespeare’in 400. doğum yıldönümü dolayısıyle Romeo ve Juliet’i çevirmişti bundan önce. Şili’de 9 aydan beri oynanıyormuş. "Ne yazık ki," diyor Neruda, "Shakespeare pek bilinmiyor Şili’de... C’est ıın inconnu... Şimdiye değin yapılmış çevirileriyle o denli yapmacık, eski ve söylevci ki... Benim çevirimin daha iyi olduğunu söyleyecek değilim. Ama öz ve aydınlık benim çevirilerim, akarsular gibi tıpkı..." Kendi şiirlerinin İngilizce çevirilerine gelince, Neruda’nın ağzı sıkı bu konuda. Ama yetersiz olduklarını onaylamadan da edemiyor.



İngiltere’de bir ay kalacak Neruda. Şiirlerini okuyacak, İngiltere’yi "keşfetmeye" çalışacak. Antikacı dükkânlarının altından girip üstünden çıkacak, gemi aslanları ve gemilerle ilgili ne kadar incikboncuk varsa hepsini toplayacak... "Şili’de, evimde dokuz gemi aslanı var," diyor gülerek, "ama dokuz oldu mu onııncıısunu istersiniz, on olunca da..."





İLK ŞİİRLERİNDEN "VEİNTE POEMAS DE AMOR Y UNA CANCİON DESESPERADA"dan





ŞİİR


Anımsarım seni ben geçen güzkü halinle

Başında gri beren ve o sakin yüreğin

Günbatımı ateşi oynaşır gözlerinde

Yapraklar dökülürdü nehrine benliğinin





Bir asma dalı gibi dolanırdın koluma

Tatlı, sakin sesinden yaprakların soluğu

Beni sımsıkı saran mavi sümbülümsün sen

Baş döndüren ey ocak, içimin tutuştuğu





Güz kadar uzaklara dalarken bakışların

— Gri beren, kuş sesi, avcı kadın yüreği —

Uzaklar: acıların göçüp gittiği yerler

Mutlu öpüşlerimin kızıl kor kesildiği





Güverteden gökyüzü, tepelerden tarlalar

Işık, duman ve durgun sudandı anılan

O derin gözlerinde şafaklar yalazlanır

İçinde tutuşurdu kuru güz yaprakları





ESMER GÜRBÜZ ÇOCUK





Esmer, gürbüz çocuğum, güneş nasıl buğdayı

Büyütür ve belini bükerse yosunların

Mutlu kıldı tenini, gözlerini aydınlık

Koydu ağız kıyına gülüşünü suların





Kara bungun bir güneş dolanır saçlarına

Tıpkı oynarmış gibi dalgalı bir nehirde

Sen habersiz oynarken, o bırakıp çekilir

Koyu gölgeli sular, gözlerinin yerinde





Esmer çocuğum beni çekmez hiçbir şey sana

Her şey kopuyor benden, burda öğleye yakın

Sensin gücü buğdayın, dalganın esrikliği

Sensin artık o çılgın dirimi arıların





Sevdim mutlu tenini, o yumuşak sesini

Arıyor seni tellim benim yaslı yüreğim

Güneş, su ve gelincik: buğday tarlası gibi

Tatlı, güvençli, koyu alaca kelebeğim.





BU GECE EN HÜZÜNLÜ ŞİİRLERİ YAZABİLİRİM


Bu gece en hüzünlü şiirleri yazabilirim





Şöyle diyebilirim: "Gece yıldızlardaydı

Ve yıldızlar, maviydi, uzaklarda üşürler"





Gökte gece yelinin söylediği türküler





Bu gece en hüzünlü şiirleri yazabilirim

Hem sevdim, hem sevildim, ya da o böyle söyler





Bu gece gibi miydi kucağıma aldığım

Öptüm onu öptüm de üstümde sonsuz gökler





Hem sevdim, hem sevildim, ya da ben böyle derim

Sevmeden durulmayan iri, durgun bakışlı gözler





Bu gece en hüzünlü şiirleri yazabilirim

Duymak yitirdiğimi, ah daha neler neler





Geceyi duymak, onsuz daha ulu geceyi

Çimenlere düşen çiy yazdığım bu dizeler





Sevgim onu alakoymaya yetmediyse ne çıkar

Ve o benimle değil, yıldızlıdır geceler





Yürek zor katlanıyor onu yitirmelere

Uzaklarda birinin söylediği türküler





Bakışlarım kovalar onu tellim her yerde

Bakışlar sanki onu bana getirecekler





Böyle gecelerdeydi ağaçlar beyaz olur

Artık ne ben öyleyim ne de eski geceler





Sesim arar rüzgârı ona ulaşmak için

Şimdi sevmiyorum ya, eskidendi sevmeler





Şimdi kimbilir kimin benim olduğu gibi

Sesi, aydınlık teni, sonsuz uzayan gözler





Sevmiyorum doğrudur, yürek bu hâlâ sever

Sevmek kısa sürdüyse unutmak uzun sürer





Bu gece gibi miydi kollarıma almıştım

Yüreğimde bir burgu ah onu yitirmeler





Budur bana verdiği acıların en sonu

Sondur bu onun için yazacağım dizeler





"RESIDENCIA EN LA TERRA"dan





YALNIZ ÖLÜM


Yapayalnız mezarlıklar vardır

Suskun kemiklerle dolu gömüller

Bir yürektir geçer ölüm o geçitlerden

Karanlık, karanlık ve karanlıktır

Bir gemi enkazı gibi

Bir yüreğin içinde boğulurken

Ya da cana geçerken deriden





Cesetler vardır

Soğuklan yapılmış ayaklar, yapışkan kilden

Ölüm vardır kemiklerin içinde

Soyut bir ses gibi

Bir havlama gibi köpeksiz

Bir sestir kurtulmuş çanlardan ve gömütlerden

Bir yağmur gibi kabarır, gözyaşı gibi ya da





Yalnız ben görürüm o arada

Yelkenli tabutları, geniş

Solgun ölüleri taşıyan, ölü saçlı kadınları

Melekler gibi beyaz fırıncıları

Düşünceli kızları, noterlerle evlenmiş

Ölümün dikey nehirlerinde yukarı doğru kayan tabutları





Yelkenleri ölümün sesiyle şişmiş

Ölümün sessiz sesiyle dolu yelkenleriyle

Göklere doğru kayıp gider





Sonra varırlar da sesli sahillere ölüler

Ayaksız bir kundura, insansız giysiler gibidirler

Çalarlar kapıları taşsız ve parmaksız yüzüklerle

Gelirler ağızsız bağırmalar, dilsiz ve dudaksız çığlıklarla





Adımları yankılanır gene de

Giysileri ses verir, kısık bir ses, ağaçlar gibi





Bir şey bilmem, çok az anlarım, görürüm ikide bir

Ama derim ki türküleri ıslak menekşelerden

Toprağa alışkın menekşelerdendir

Ölümün yüzü yeşildir çünkü

Ölümün bakışları yeşildir

Bir menekşe yaprağının delici ıslaklığı vardır

Sıkıcı bir kışın bungun aklığında





Ama ölüm süpürgeden bir evrene dalar da

Döşemeyi yalayıp ölüyü arayan süpürge

Ölüm süpürgenin içindedir

Ölümün dilidir ölüleri arayan

Ölümün iğnesidir ipliğini arayan her yerde





Ölüm çocuk yataklarının kıvrımlarında

Ölüm döşeklerde, ölüm kara battaniyelerde

Tembelce bekler de canlanır birdenbire

Bir yaslı sesle durup kabartır örtüleri

Ve yataklar açılır bir limana doğru

Ölümün bir amiral gibi sahilde beklediği





BARCAROLLE


Şöyle bir dokumaydın yüreğime

Dudaklarını değdirseydin

İncecik dudaklarını ak dişlerini

Kızıl bir kargı gibi dilinle dokunsaydın

Tozlu yüreğimin attığı yere

Yüreğime üfleseydin deniz kıyısında ağlayarak

Karanlık bir ses duyacaktın uykulu tren seslerini andıran





Kararsız sular gibi

Güz yaprakları gibi Kan gibi

Islak ateşlerin sesi gibi göklerde yanan

Bir düş gibi ses verirdi, dallar gibi, yağmur gibi ya da





Üfleseydin yüreğime denize yakın

Avcı borazanları gibi hüzünlü bir limanda

Aklar giyinmiş bir hayalet gibi

Kıyısında köpüklerin

Rüzgârın ortasında

Uzayan bir yokluk gibi, ansızın bir çan gibi

Zincirden kurtulmuş bir hayalet ağlayan deniz kıyısında





Deniz paylaştırır yüreğin sesini

Yağmur iniyor, karanlık iniyor yalnız sahillere

Gece iniyor gece, önüne geçilmez

Batık gemi bayrakları mavisinde hüznü

Sönük, gümüşsü yıldızlarla çoğalmış

Acı deniz kabukları gibi ses vererek

Ey deniz, ey yakarış diye haykırır yürek

İçten sesiyle suçlar deniz.

Ey mutsuzluk ve kırılmış dalgalarda yiten korku diyerek





Yeşil gelinciklerini ve gölgesini, üstüne düşen





Ansızın var olursan yaslı sahillerde

Ölü bir günle kuşatılmışsan

Yüzünle yepyeni bir ışığa dönüksen

Dalgalarla dalgalarla doluysan

Yangınlı bir güvercin gibi çırpınan

Korkudan soğumuş yüreğime üflersen





Kanın kara sesli harfleri gibi yankılanır

Büyür kırmızı sulan, derin

Ölüm gibi ses verir

Rüzgâr ve ağlamayla dolu bir borazan gibi

Korkular akıtan bir kazan gibi ses verir

Ya da bilinmez sesini getirir gölgelerin





Böyle olur ve kaplar saçlarını ışıldar

Yağmur göz bebeklerine girer de

Gözyaşı olmak için sende öylece saklı

Kocaman istakozlar, kuzgunlar ve kaçışlarla

Denizin kara kanatları döner durur çevrende





Bir hayalet olmak ister miydin

Kısır ve yaslı borazanı üfleyen

Deniz kıyısında yalnız başına?

Bir kez çağırmaya gör denizin

Uzayan seslerini, hayın ıslıklarını

Yaralı dalgalardaki buyruklarını

Birileri gelirdi belki

Gelirdi birileri

Adaların doruklarından, kızıl derinliklerinden





Gelirdi birileri gelirdi birileri

Gazapla üflemek için

Bırakılmış bir geminin sirenleri gibi ses vererek

Bir yakarı gibi

Kanla köpük arası bir at kişnemesi gibi

Kendi kendini ısıran öfkeli bir su gibi





Deniz duraklarında

Gölgeli kabuklan bir çığlık gibi dolanır

Deniz kuşlan uçuşur ve denizi küçümser

Seslerin çizgileri ve yaslı çubuklarıdır

Açık denizin yalnız kıyılarından eser.





SERENAD


Sen benim derimden çok daha benimsin. Seni ararken

İçimde, damarlarımda, kanımda, ışıkla örülmüş

Gizemli dokularımda şendin bulduğum. Sanki kandın sen

Taştın, azıktın.

Bense dışında kaldım aklın, çılgınlığın, giysilerin,

Eski bir karanlık ve ormanlar soyundan geliyorum,

Ama tıpkı bir kuyudaymış gibi iki büklüm girip

Kör bir adam gibi el yordamıyla

Yolumu bulmaya çalışırken topraklarımda,

Adımlarıma yön verecek parmaklıklar yoksa da

Vardır senin gülünün büyümesi evimde

İçimde büyümeyi sürdürüyorsun,

Köklerin çok derinde

Yapraklarında parmak uçlarımı yakmadan

Gözlerine dokunmam olanaksız

Susuzluğumda bedeninin yangınları tutuşur

Kurar yüzünün yaprakları yokluğunu

‘Kim var orada, kim var orada?’ diye sorarım sanki gecenin

Geç saatlerinde

Birisi kapımı çalmış gibi

Bir de bakarım ki boşluğun ortasında rüzgârdan başka bir şey yoktur

Sulardan, ağaçlardan, gündüzleyin yaktığımız

Ateşlerden sönmeye yüz tutmuş

Sanki hiçbir şey yokmuş da

Var olan her şey oradaymış gibi

Sanki yeryüzünün bütün toprakları kapımı tıklatıyormuş gibi

Adsız, yaşam gibi belirsiz

Filizlenen bitkiler ve çamur gibi bulanık,

Gözlerimi kapar kapamaz uyanırsın canevimde

Ben toprağa uzanınca doğarsın uçuşan tozlar gibi,

Yatağını aşındıran nehir

Birbirine dolanmış çıplak ağaç köklerini koruyarak büyürse

Sen de onlar gibi büyürsün bende

O nasıl karanlığıyla birlikteyse, sen de benimle birliktesin

İşte kan ya da buğday, toprak ya da ateş

Yaşarız burada, bir tek bitkiymiş gibi

Yapraklarının anlamını bilmeyen.





GEZİNTİ


Gün olur bakarsınız bıkarım insan olmaktan

Sinemalara giderim, terzilere uğrarım aklıma eser

Solgun ve eldeğmemiş duygulardan yapılmış bir kuğu gibi

Dolaşan su kesimlerinde küllerin ve nedenlerin

Bir koku çıkmaya görsün berber dükkânlarından yeter

Birazcık kurtulup rahatlamak taşlardan ve yünlerden bütün istediğim

Bahçelerden, kurumlardan, ticaretten

Gözlüklerden ve asansörlerden - bakmasam onlara daha iyi-

Gün olur bakarsın toktur karnım, ayaklarım ve tırnaklarımla

Saçlarımla ve gölgemle

Gün olur insan olmak dondurur beni - işte böyle.

Ama güzeldir derim gene de

Elimde bir zambakla bir noterin ödünü

patlatmak

Kulak tozuna bir yumruk akşedip cennete göndermek bir rahibeyi

Güzeldir yine de

Yeşil saplı bir sustalı çakıyla dolaşmak elde

Soğuktan kakırdayıp geberinceye kadar bağırmak

Böyle yaşayamam ben, bir kök gibi gölgelerde

Bir karış açık ağız, uykulu ve takırdayan dişlerle

Evrenin ıslak barsaklarına inip dolaşmak

O barsaklar ki bir şeyler öğüten, bir şeyler alan içine

Üç öğün tıkınan günde

Yeter artık alacağım kadarını aldım yıkımlardan

Böyle sürüp gidemez bu, anlaşıldı mı, sürüp gidemez bu böyle

Bir kök ya da bir gömüt gibi yaşamak - ne bu be-

Yeraltında tek başına, cesetler arasında

Katılaşmış soğuktan, bunaltıdan geberip gitmek

İşte bundandır pazartesiler petrol gibi tutuşur

Ya da tıslayıp patlayan bir oto lastiği gibi

Beni görünce böyle cezaevi kaçkını bir yüzle

Kanı tepesine çıkmış, dönerken günden geceye

Bir şeyler dürtüp iteler beni karanlık kıyılara,

soğuk evlere Hastanelere, pencerelerinden kemikler atılan

Sirke kokusundan geçilmeyen kundura

mağazalarına İrinli yaralar gibi açılan iğrenç sokaklara

Birtakım evler vardır ki tiksinmeden geçilmez

Kükürt sarısı kuşlarla leş gibi işkembeler asılı durur kapılarında

Kahve fincanlarında unutulmuş takma dişler

Sonra aynalar vardır bu iğrençliği görüp geçen yerin dibine

Ve ağular. şemsiyeler, kesik göbekler, her yerde

Utanmadan dolaşırım ortalarda, gözlerim ve pabuçlarımla

Hırsımdan çatlayarak ve unutulmuşluğumla

İşyerlerini geçerim, takma ayak satan dükkânları

İplere çamaşırların asıldığı arka bahçeleri

Yeleklerin, havluların, donların - yeni yıkanmış -

Kirli gözyaşlarıyla hâlâ damlayan yere.





YALNIZ ADAM





Gene eşcinseller. sevda dolu kızlar,

Yatakta dönelip duran fidan boylu dullar,

Genç gelinler, otuz saattir gebe,

Çakıltaşı sesli mart kedileri, bahçemin gecelerinde gezinen.





Kösnül istiridyelerden bir kolye gibi kıpırdak, Yalnızlığımı çevreliyor:

İçime gizlice yaklaşan düşmanlar,

Gecelikli entrikacılar bunlar,

Parola verir gibi öpüşen, uzun uzun.





Işıklı yaz sürüp gidiyor:

Sevgililer eşdeğer bir hüzün;

Çiftler ayrılıyor: İnce uzun tombulla, neşeli asıkyüzlüsüyle

Görkemli hindistan cevizlerinin altında, ayın ve okyanusun yanıbaşında,

Pantolonların ve içeteklerin dinmeyen hışırtısı,

Sıyrılan ipek çorap sesleri,

Ve bir kadının memesi, göz gibi parıldayan.

Küçük memur, en sonunda,

Haftanın tekdüzeliğinin ve geceleri birlikte yattığı romanların sonunda

Komşusunu kesinlikle ayartıyor:

Berbat bir filme gidiyorlar

Bütün kahramanların atlar ya da kösnül prensler olduğu,

Ve tüylü ergen bacaklarını sallıyor,

Terli parmaklarında hâlâ tütün kokusu.

Bütün o günbatımı baştançıkarıcıları, evlilerin geceleri,

Çarşaflar gibi üstüme kapanır ve gömer beni,

Öğle yemeklerinden sonraki o saatler, ergen öğrencilerin

Ve kızların ve oğlanların ve papazların kendilerini tatmin ettikleri.

Hayvanların apaçık çiftleştiği.

Arının kan kokusu aldığı.

Sıtma sineğinin vızıldadığı.

Amca çocuklarının birlikte garip oyunlar oynadıkları,

Doktorun, hastalık hastası bir genç kadının kocasını hınçla izlediği,

Ve öğretmenin, kocalık görevini aldırmazlıkla yerine getirdikten sonra

Kahvaltıya oturduğu o erken saatler;

Hepsinden öte, su üstünde salınan yüksek ve bakımlı tekneler misali yataklarda

Yürekten sevişen günahkârlar.

İşte hepsi, sıkıca ve sonsuzca çevreler beni:

Bu kocaman ve soluyan orman İri tomurcukları ve dişli ağızlar gibi,

Kapkara kökleri papuç ve tırnaklara benzer.

(Çevirenler: Hilmi Yavuz - Nuran Yavuz)





ALBERTO ROJAS JIMENEZ UÇAR GELİR


Ürkmüş tüyler arasından, geceler,

Manolyalar, telgraflar arasından,

Güney ve Batı rüzgârları arasından

uçar gelirsin





Mezarlıklar ve küller altından,

Sümüklüböceğin sırtındaki buzun altından,

En kuytu yeraltı sularından,

uçar gelirsin





Daha da derinden, deniz gibi kızlarının arasından,

Kör bitkilerden, balıkbaşı birikintilerinden

De derinden, daha da derinden, sonra yine bulutların ardından,

uçar gelirsin





Kanın ya da kemiğin ötesinden,

Ekmeğin ve şarabın ötesinden,

Alev alev,

uçar gelirsin





Sirkenin keskinliğinden ve ölümün uzağından,

Çürümenin ve menekşelerin arasından,

O ilâhi sesinle ve ayakların ıslak uçar gelirsin

Eczanelerin ve komitelerin üzerinden,

Avukatlar, denizciler, tekerlekler

Ve yeni çekilmiş dişlerin kızartısı üzerinden,

uçar gelirsin





Saygın hanımların kayıp taraklarla

Örgülerini çözdüğü, damlan

Sular altında kentlerin üzerinden, uçar gelirsin

Mahzenlerde olgunlaşan şarapların yakınından,

Ellerin ılık, bulanık, sessiz,

Yavaş, ahşap, kırmızı ellerin,

uçar gelirsin





Yok olan havacılar arasından,

Kanal kıyılarından ve kuytulardan,

Artık gömülü zambakların yanından,

uçar gelirsin





Acı renkli şişelerin arasından,

Anason ve kazalar yöresinden,

Kederli ve ellerini kaldırarak, uçar gelirsin

Dişçilerin ve kiliselerin,

Sinemaların, tünellerin ve kulakların üzerinden.

Yeni takım elbisen ve erimiş gözlerinle,

uçar gelirsin





O duvarsız mezarlığın üzerinden.

Denizcilerin bile irkildiği.

Ölümünün yağmurlan yağarken

uçar gelirsin





Parmakuçlarının yağmuru yağarken,

Kemiklerinin yağmuru yağarken,

Gülüşün ve iliklerin yağarken,

uçar gelirsin





Dönüştüğün çakmaktaşın üzerinden,

Zamanın altından, çabucak akarak, kışın altından,

Yüreğin damla damla yağarken,

uçar gelirsin





Ah. benim deniz gelinciğim, kandaşım,

Arılarla bezenmiş gitarcım,

Saçma düşen kara gölgelerin...

Her biri yalan uçar gelirsin

Seni izleyen bütün kuytular yalan.

Bütün o ölü kırlangıçlar yalan

O karanlık keder halkası:

uçar gelirsin





Valparaiso’dan kara bir rüzgâr eser.

Kanallarının katranı ve köpüğüyle

Senin geçtiğin göğü arşınlar,

uçar gelirsin





Puslar var ve ölü suyun soğuğu,

Ve ıslıklar ve aylar ve sabah

Rüzgârının kokusu ve balık artıkları,

uçar gelirsin





Rom da var aramızda, sen, ben ve yasını tutan ruhum

Ve hiç kimse, hiçbir şey, yalnızca bir merdiven,

Basamakları kırık ve tek bir şemsiye:

uçar gelirsin





Ve deniz her zaman orada. Geceye inerim, seni duyarım,





Uçar gelirsin, suyun ardından, yalnız,

İçimde yaşayan denizin altından, karanlık:

uçar gelirsin





Kanat seslerini dinlerim ve senin yükselişini,

Bütün yok olmuşların akıntısı üzerime gelirken,

Ve kör kuğuların şaşkın uçuşları:

uçar gelirsin





Uçar gelirsin, yalnız, yalnızlığınla yalnız.

Ölülerle yalnız, sonsuzlukla yalnız,

Gölgesiz, adsız uçar gelirsin,

Şekerlemesiz, ağızsız, gül demetsiz,

uçar gelirsin

(Çevirenler. Hilmi Yavuz - Nuran Yavuz)





"ESPAÑA EN EL CORAZON"dan





ALMERIA


Bir tabak baş papaza, zehir zıkkım bir labak

Bir tabak: kül, demir ve gözyaşlarından

Yıkık duvarlarla acı yakınmalarla dolu ağzına kadar





Bir tabak baş papaza, bir tabak kan Almeria’dan

Bir tabak bankere, güneyli çocukların al yanakları

Ve barut dolu bir tabak

Azgın sular, yıkıntılar ve korkuyla birlikte

Kırık dingiller, kesik başlarla dolu

Kara bir tabak, kara kanlı bir tabak Almeria’dan





Her sabah şu sizin baş belâsı yaşamınızda

Dumanı üstünde konur masanıza sıcak sıcak

İtersiniz de bir kenara çıtkırıldım ellerinizle

Görmemek için onu, midenize oturmasın diye bir daha





İtersiniz de tabağı üzümle ekmeğin yanıbaşına

Suskun kanla dolu bir tabak

Ne yapsanız boşuna, her sabah orda olacak

Her sabah





Bir tabak hepinize, zengin baylara bir tabak

Elçilere, bakanlara, zorbalara bir tabak

Akşam çaylarında kibar bayanlara

Rahatça yerleşmişlere koltuğa





Bir tabak, kirli kanlı bir tabak

Her sabah, her hafta, her zaman

Önünüzde duracak Bir tabak kan

Almeria’dan





JARAMA[6] SAVAŞI


Zeytin ağaçlarıyla toprağın

Ve ölmüş İspanyolların

Arasında savaştın sen Jarama

Bir hançerdin karsısında zorbaların





Madrit’ten adamlar geldiler

Barut tozuyla yaldızlı yürekleri

Geldiler, direncin ve küllerin

Ekmeği gibi





Jarama sen demirle dumanın

Arasında kırık kristal

Savaşı kazananlar için sen, Jarama

Dizi dizi madalyalar





Ne yangınlar mağarası

Ne de büyük savaşlar

Ne bulanık karanlığın top ateşleri

Kuşatamadı sularını, şimdiye kadar





Kana susamışlar içtiler ırmağının

Suyundan başlarını göğe kaldırarak

İspanya’nın suyu ve zeytin bahçeleriydi

Yüreklerini kuşatan unutmak

Boğuk sisleri uykusuzluğun

Seni bir an bastırsa

Hainlerin kanı bir gülüş kesilir ışığında

Benzer acı gölde balıklara

Halkının ana südü gibi ak unlarına

Maden ve kemik karıştı

Buğday gibi kutsal ve yüce

Topraktı savundukları

Jarama, ülkenden söz açarken

Kelimeler kalır güçsüz

Ellerim soğudu, Jarama, soğudu

Çocuklar gibi üşürüz





Yaslı göğün durur eski yerinde

Kaya gibi rahatsın, suyun yıldızlı akar

Halkının yiğit gözü dikilmiş de kıyına

Nöbet bekler kıyamete kadar.





ULUSLARARASI TUGAY’IN[7] MADRİT'E GİRİŞİ


Soğuk aylardan birinin sabahında

Bungun bir ayın sabahında çamur ve dumanla kirlenmiş

Dizlerinden aşağısı olmayan bir ayın

Kuşatma ve umutsuzlukla dolu hüzünlü günlerin

Evimin ıslak camları boyunca Afrika çakallarının

Sesleri duyulurdu

Silâhlan ve kanlı dişleriyle uluyan





O zaman

Umut diye yalnız barutu düşlediğimiz

Açgözlü devlerle, kudurmuşlarla dolu olduğunu düşününce evrenin

O zaman

Soğuk sislerini yararak Madrit’in Şafağın sislerinde

Şu gözlerimle gördüm, şu yüreğimle

Yiğit erlerin geldiğini gördüm

İnce, sert, yiğit, ateşli ve taştan birliklerin





Yaslı bir andı o zaman

Korkunç bir şeydi, korkunç

Korkunçtu, canlı bir kömür doğurması gibi

Bir yokluğu doğurması kadının

Ve Ispanyol ölüleri vardır

Daha acı ve daha keskindir öteki ölülerden

Tarlaların üzerinden uçarlar, buğdayla onurlanıncaya kadar

Sokaklarda kırık kanları adamların

Yıkık evlerin yüreğinden taşan sulara karışır

Paramparça olmuş çocuk kemikleri

Anaların yasındaki yürekkıran sessizlik

Bir daha açılmamacasına kapanmış gözleri, eli kolu bağlı suçsuzların

Hüzün ve yitiş gibiydiler, tükürülmüş bir bahçe gibi

Ölmüş inançlar ve çiçeklerdi bir daha dirilmeyecek olan





Arkadaşlar

Sonra

Sizleri gördüm

Şimdi bile gururla balkıyor gözbebeklerim

Kastil’in soylu alnına yaraşan sisli bir sabah boyunca

Sessiz, vakur ve ciddî

Gündoğumunda bir çan gibiydiniz

Ağırbaşlı ve mavi gözlerinizle uzaklardan geliyordunuz

Yurdunuzdan, yitik ülkelerinizden, düşlerinizden

Yanık bir sevimlilik ve silâhlarla geldiniz

İspanya’mn bu kentini savunmak için

Bu kentte tutuklanmış özgürlük

Düşüp hayvanlara yem olabilir





Kardeşler bundan böyle

Saflığınız, gücünüz ve soylu hikâyenizi

Çocuklar bilsin, kadınlar bilsin, yaşlı adamlar bilsin

Umutsuz kalmış herkese ulaşsın hikâyeniz

Kükürt dumanlarıyla kaplı maden ocaklarında

Çıksın hayvanca merdiveninden köleliğin





Yazsın adınızı ve acı savaşınızı

Yıldızlar, buğday başları Kastil’in ve evrenin

Yazsın kırmızı bir karaağaç gibi güçlü ve topraktan zaferinizi





Sizin özverinizle doğdu

Yitik inançlar yeniden

Hiç olmuş yürek, yeryüzünde güvenlik

Sizin gücünüz, bereketiniz, soyluluğunuz

Ve sizin gücünüz, bereketiniz, soyluluğunuz

Ve sizin ölülerinizden ve sanki

Kandan yapılmış kayalarla kuşatılmış ve vâdiden

Umudun ve çeliğin güvercinlerinden

Akar korkunç, ulu bir nehir





FEDERICO GARCIA LORCA İÇİN ODE


Korkudan ağlasaydım ıssız bir evde tek başıma

Gözlerimi söküp aç hayvanlar gibi kemirseydim

Seninçin yapardım onu, portakal ağaçlarının yasını duyuran

Yiğit türküsü için şiirinin





Seninçin yaralı melekler tüylerle kuşanıyorlar

Okullar ve deniz kıyısı kentleri büyüyor senin için

Seninçin yaralı melekler tüylerle kuşanıyorlar

Gelinlik balıkların pul pul giysileri senin çin





Uçuyor deniz kestaneleri göklere doğru

Seninçin dikimevleri kara zarlarıyla

Kaşık ve kanla dolduruyorlar

Yitik kurdelaları yutup öpüşlerle intihar ediyorlar

Ve beyazlar giyiniyorlar





Şeftali sarısına bürünüp uçtuğun zaman

Güldüğün zaman fırtınalı pirinç tarlalarının gülüşüyle

Türkü söylemek için dişleri, şahdamarlan

Boğazı ve parmakları yerinden oynatırsın

Ah o güzelliğin için ölebilirim

Ölebilirim kırmızı göllerin kıyısında

Ki orada güz ortasında sen yaşamıştın

Yere yıkılmış bir kısrakla

Kan lekeli bir tanrıyla





Mezarlıklarda ölebilirim

Ki onlar akarlar külden nehirler gibi

Sular ve gömütlerle

Geceleri suya batmış çanlar arasında

Nehirler kışlalar gibi doludur

Hasla askerlerle ölüme doğru akan nehirler

Mermer sayılar, çürük taçlar ve cenaze yağlarıyla





Ölebilirim seni görmek için

Geceleri sellere kapılmış haçları seyreden —

Ayakta ve ağlayan seni





Nehrin kıyısında ağlıyorsun

Bırakılmış ve yaralısın

Ağlamayı ağlarsın gözlerin dopdolu

Yaşlarla, yaşlarla, yaşlarla





Geceleri bırakılmış ve yalnız

Kara bir huniyle

Gölge, duman ve unutulmuştuk yığarsam

Trenlere ve gemilere

Kemirilmiş küller yığarsam

Seni sütüyle emziren ağaçlar için yapardım

Topladığın altın suların kuş yuvaları için

Kemiklerine dolanmış şarap için yapardım

O şarap ki sana gecelerin gizemini söyler





Islak soğan kokan kentler

Seni bekler

Usulca türkü söyleyip geçmen için

Saçlarına yuva kurar yeşil kırlangıçlar

Spermaların sessiz gemileri seni izler

Sümüklüböcekler, haftalar

Bükülmüş yelken direkleri, vişneler

Solgun yüzün onbeş gözüyle birden görününce

Ağzın kana bulanınca





Resmî daireleri islerle doldurursam

Ağlayarak kınp parçalarsam saatleri

Sadece seni görmek için yapardım

Evine yazın gelişini çürümüş dudaklarla

Ölümcül giysilerle gelişini birçoklarının

Yaslı görkem gölgelerinin gelişini





Ölü sapanlann ve gelinciklerin

Gömüt kazıcılarının ve atlıların

Gezegenlerin ve kanlı haritaların

Küllerle kaplı dalgıçların

Uzun bıçaklarla delik deşik

Bakireleri sürükleyen maskelileri

Kökler gelir, damarlar, hastaneler

Kuyular ve kanncalar

Örümcekler arasında ölmüş

Bir subayı taşıyan yatakta geceler gelir

İğrenmenin gülleri gelir ve iğneler

Sarışın bir gemi

Rüzgârlı bir gün gelir çocuklarla Ben gelirim sonra Norah ve Oliviero

Vicente Alexandre ve Delia gelir

Maruca, Malva Marina, Maria Luisa ve Larco

La Rubia, Raphaël Ugarte

Cotapos gelir, Rafaël Alberti

Carlos, Bebe, Manolo Altolaguirre

Molinari

Rozales gelir, Concha Mendez

Ve adını unuttuğum ötekiler





Bırak da seni süsleyeyim bir taçla

Sen, sağlığın ve gelinciklerin çocukluğu

Sen saf gençlik, özgür kara bir ışık gibi saf

Söz aramızda Federico

Şimdi kimseler kalmadı kayalar arasında

Bırak da basit olsun sözlerimiz

Sen ve ben gibi basit

Şiir neye yarar çiyler için yazılmazsa

Bu gece için yazılmazsa neye yarar





Ya da korkunç acılarla kıvrandığımız günler için

Bu günbatımı için yazılmazsa

Şurda hızla atan yüreğiyle

Kendini ölüme hazırlayan

Şu yaşlı adamın durduğu

Yıkık köşebaşı için yazılmazsa neye yarar?

Ama geceler var, Federico

Geceler yıldızlarla doludur

Bir nehrin üstündedir yıldızlar

Yoksul halkın üstüste yattığı

Evler gibidir tıpkı

Camlarında kurdelalar sallanan

Birileri öldü belki

Kimi işini yitirdi dairelerde

Hastanelerde, asansörlerde

Maden ocaklarında İnsanoğlu acı çeker de

Her yerde bir amaç gizli, ağlamalar her yerde

Yıldızlar sonu olmayan bir nehirde

Camlarda ağlamalar vardır

Gözyaşları kapı eşiklerini eskitir

Odalar sırılsıklam olur gözyaşlarından

Dalgalar gibi gelir vurur kilimlere





Federico

Dünyayı gördün sen, sokakları gördün

Acı sirkeden tattın

Ayrılıkları gördün tren istasyonlarında

Trenler ki dumandan tekerlekleriyle

Yol alır

Sadece taşların, rayların ve ayrılıkların

Olduğu yere

Her yerde sorular soruluyor

Her yerde

Bir kör adam var üstü başı kanla kaplı

Bir başkası var ki gazapla bilenmiş

Yüreksizin biri var

Ezilmiş yoksulun biri var

Çivilerle kaplı bir ağaç var

Haydutlar var sırtında övgüler taşıyan





Yaşam bu, Federico

Hepsi bu kadar

Erkeğin erkekçe sunacağı

Hüznün arkadaşlığından başka ne var?

Şimdiye dek çok şey öğrendin

Başkaları da sırası gelince öğrenecekler

Yani öğrenmek isteyecek olanlar.





AÇIKLAYALIM




Bana soracaksın: leylaklar nerde?

Nerde gelinciklerle örtülü metafizik?

Nerde suskular ve kuşlarla dolu kelimeleri

Damıtan yağmur?

Anlatayım başıma gelenleri:





Madrit’in bir mahallesinde yaşıyordum

Çanlarla, ağaçlarla, saatlerle

Uzaklara bakınca ordan

Kocaman, deri bir okyanus gibi

Kastil’in kuru yüzü görünürdü

Evimin adı "Çiçekler Evi"ydi

Itırlar biterdi her yanında, güzel bir evdi

Çocuklar, köpeklerle

Raoul, hatırlıyor musun?





Raphael, ya sen?

Hatırlıyor musun, Federico?





Sen şimdi toprağın altında yatan

Hatırlıyor musun evimin balkonlarını, orda

Haziran güneşi ağzına çiçekler yığardı hani?

Kardeş, hey kardeş!





Her şey

Büyük çığlıklardı, malların tuzu,

Çarpa çarpa büyüyen ekmek yığınları,

Arguelles’teki mahallemin çarşıları,

Solgun bir mürekkep hokkası gibi duran heykeliyle





Yağ akardı kaşıklardan

Büyük çalkantısı ayakların ve ellerin

Sokakları doldururdu Metreler, litreler, yaşamın

Derin anlamı

Balıklar sıra sıra istif edilmiş





Soğuk güneşle damların birlikte dokuduğu kumaşla

Yorgun kuleler

Zarif ve çıldırtıcı fildişisi patateslerin

Denize doğru yuvarlandıkça büyüyen domates dalgaları.

Ve bir sabah her şeyi ateş aldı

Ve bir sabah kızıl korlar Topraktan çıktılar

Yutup yok ederek önüne gelenleri





Ve o günden başlar ateş

Ve o günden beri barut

Ve o günden beri kan.





Haydutlar geldiler uçaklarıyla, mağriplileriyle

Haydutlar yüzükler ve düşesleriyle

Kara papazlarıyla geldiler onları kutsayan

Göğün yücelerinden geldiler çocukları öldürmek için

Çocuk kanlan boydan boya

Çocuk kanlarıyla akan kentin sokaklarından





Çakalların iğrendiği çakallar

Kuru dikenlerin ısırırken tüküreceği taşlar

Engereklerin lânetlediği engerekler

Önünüzde Ispanya’nın kanının

Gururdan ve bıçaktan dalgalarıyla

Sizleri boğmak için yükseldiğini gördüm.

Siz bunları yapanlar, hayınlar

Gelin de ölü evimi görün

Yaralı İspanya’yı görün

Ama ölü evlerin herbirinden ateşli bir metal fışkırıyor

Çiçek yerine

Ama İspanya’nın her yarasından

İspanya fışkırıyor

Ama her ölü çocuktan bir tüfek fışkırıyor gözleri olan

Ama her suçtan bir mermi fışkırıyor

Bir gün yüreğinizin tam ortasındaki

Yerini alacak olan





Bir de bana şiirlerin

Neden söz açmaz diye soruyorsunuz

Düşlerden, yapraklardan

Doğduğun ülkenin koca yanardağlanndan?





Gelin görün sokaklar kan

Gelin görün

Sokaklar kan

Gelin görün kanı

Sokaklar boyunca akan





"CANTO GENERAL"den





BUĞDAYIN TÜRKÜSÜ


Halkım ben, parmakla sayılmayan

Sesimde pırıl pırıl bir güç var

Karanlıkta boy almaya

Sessizliği aşmaya yarayan





Ölü, yiğil, gölge ve buz, ne varsa

Tohuma dururlar yeniden

Ve halk, toprağa gömülü Tohuma durur bir yerde

Buğday nasıl filizini sürer de

Çıkarsa toprağın üstüne

Güzelim kırmızı elleriyle

Sessizliği burgu gibi deler de





Biz halkız, yeniden doğarız ölümlerde.





BİO BİO




Ama niçin benimle konuşmuyorsun artık

Bio Bio?

Ben söylüyorum şimdi

Senin diyeceklerini

Oysa ben konuşmayı

Senden öğrendim

Yağmur ve yapraklarla karışık

Gece türkülerini

Senden öğrendim, Bio Bio





Kimse bakmazdı bana çocukken

Günün doğuşunu senden öğrendim

Zorla toprağa gömülmüş gücün

Durgun çanlar gibi sessizliğini

Senden öğrendim, Bio Bio





Senden öğrendim evreni

Oysa sakız yapraklan

Kırık oklar,

Kırık, hüzünlü oklar

Bin yılda öğrettiler onu bana





Ama seni gördüm, Bio Bio

Kendini usulca denize bırakışını gördüm

Paramparça ağzını, göğüslerini

Kanlı bir öykü anlatarak

Büyük ve çiçekli

Gördüm seni, Bio Bio.





ODAS ELEMENTALES’den





BAHÇIVAN KIZ


Evet, ellerinin tomurcuklanan karanfil

Ve gümüşsü leylâk

Olduğunu biliyordum:

Küreğinle

Ve fide toprağıyla

Nasıl çalıştığını;

Ama

Daha derine, daha dibine İndiğini,

Taşları ayıklayıp köklere vardığını

Gördüğüm zaman;

Bildim ki,

Küçük bahçıvan

Senin yürek atışların da

Ellerin kadar

Topraktan;





Ve sen orada

Tâ başından beri senin olmuş bir şeyi

Biçimlemektesin;

Tohumların

Dönerek dolandığı Islaklıkların

Kapıağızlarına

Dokunarak.





Evet, birbiri

Ardınca

Bitkiler

Yeni dikilmiş

Ve yüzünde özsuyundan

Bir öpücüğün kiriyle

Çiçeklenen

Gidip geldiler.

Sen gittin

Ve çimen leylâklarının sapı

Ellerinin altında

Yalnız ve ince boynunu Kaldırdı, yasemin

Senin şakakların için

Koku ve çiğle yıldızlanmış

Bir bulut hazırladı.





Sen

Baştan aşağı çiçeklendin,

Toprağın daha da derinine, Işığı

Bir gökgürültüsü gibi

Yaprağa ve güce





Yeşillenerek,

Tohumlarını ektin.

Sevgilim,

Sevgili kırmızı bahçıvanım,

Elin toprağa değdi

Ve birden

Işıklandı çiçeklenme.





Gene de sevgili,

Islak

Parmakların ve

Toprak yüreğin Bize

Doğurganlık ve sevda sözleri getiriyor;

Şarkımın gücüne sesleniyor

Ben uyurken

Yüreğime dokunarak

Düşümdeki

Ağaçları çiçekleniyor;

Uyanıyorum, gözlerim apaçık

Ve sen

Derime

Şarkımın kararan yıldızlarını

Dikiyorsun.





İşte böyle bahçıvanım

Sevdalarımız

Topraktan;

Senin ağzın bir ışık bitkisi, taç yaprağı

Ve şarkım derin köklerde dolanır.





YAŞLI OZAN




Bana elini uzattı:

Yapraksız

Ve meyvesiz

Dallarının

Çatalını

Eğen

Yaşlı bir ağaç gibi. Yazarken,

Bir kaderin

Atkısını ve çözgüsünü

Geri dokuyan

Eli,

Şimdi

Günlerin, ayların, yılların

İpince çizgileriyle

Oyulmuş.





Zaman,

Kuraklığını

Yazmış

Yüzüne;

Kısır

Ve darmadağınık,

Sanki doğumunun

Bütün çizgi ve izlerini

Silmek ister gibi,

Tâki

Hava,

Gördüğünü

Bir anıt gibi dikinceye dek.





Uzun çizgiler, derinliği belirleyen,

Yüzünün yıllarının özet bölümleri,

Sorgulu simgeler,

Gizemli masallar,

Yıldızcıklar

Ruhun

Eski bir adasında

Sirenlerin unuttuğu her şey,

Ya da gökten ve yıldızlardan düşmüş,

Yüzünde kayıtlıydı.

Yaşlı ve ozan,

Kalemi İnatçı sayfaya,

Yaşamın akıp giden ırmağına,

Ya da

Dizelerini bekleyen

O bilinmeyen tanrıya

Takılıp kalmadı.





Şimdi,

Bütün gizem

Katı kehanetlerinin

Aritmetiğini

Elmacık kemiklerinde

Açıklamada:

Değeri bilinmediklerin

Küçük

Tekdüze

Horgörülmüşlükleri

Alnının sayfasına

Derin çizgilerle Kazılmış Ve

Yollar ve sular,

Gezginci karabatağın

Gagası kadar aç

Burnunun kuraklığına

En mavi el yazmalarını

Bırakıp gitmişler.





Bir çift

İnatçı çakmaktaşı,

Bir çift

Sulanmış akik:

Hepsi o kadar.

Gözleri birlikte savaşmış;

Yalnızca orada

Külün altındaki közü,

Ozanın

Elindeki gülü

Teslim edebildim.





Şimdi,

Giysileri

Kendinden fazla.

Üstündekilerin

Boşluğunda yaşıyor

Bir evde yaşar gibi.

Bedeninin

Bütün kemikleri

Derisine yaklaşıp iyice

Dikleştiriyor onu:

Bir kemik adam,

Kemikten bir simge,

Kemikleşen bir ağaç, sonunda

Bir ozan:

Zamanın söndürülmez

Yağışında,

Yağmurun

El yazısıyla

Söndürülmüş.





Onu orada bıraktım;

Ölüme hünerli,

Ölüme yürüyen,

Kendisi gibi

Kemiğe soyunmuş

Bir varlığı beklercesine,

Bir günbatımı bahçesinde,

Yanyana

Bir yatak odası dağınıklığına,

Uykuya doğru yürüdüler.

Birlikte uyuyacağız kim olursak olalım:

Elinde kuruyan bir gül Tutan adam, toprağa

dönüyor.

(Çevirenler: Hilmi Yavuz - Nuran Yavuz)





ESTRAVAGARIO ve Öteki kitaplarından





BÖYLEDİR ONLAR


Adam iyiydi, kuşkusuz

Bir yaba, bir sabanı var

Düş görmezdi uyurken

Ona bile fırsat yok

Vakit dar





Çok yoksuldu, yoksuldu

Cirmi bir at kadar





Kaf dağında şimdi oğlunun burnu

Ardında otomobiller, arabalar





Bir bakan ağzıyla konuşur

Dolaşır burnu havada

Köylü babasını unuttu

Buldu kendine yeni atalar

Hacimli bir gazete gibi düşünür

Varsa yoksa gelsin paralar

Yatarken bile önemli adam





Oğlanın oğulları çok

Evlendiler, epey oldu

Boş oturup hazır yerler

Gülüşleri tomar tomar





Ya oğulların oğulları

Onlar nasıl bulacaklar dünyayı

İyi mi olacaklar, haylaz mı

Sinekle mi ölçülecek değerleri, buğdayla mı?





Sen bu soruları yanıtlayamazsın





Sorular ölmezler, sorular





ATLAR


Pencereden atları gördüm.





Berlin’deydim, kıştı. Işık

Işıksızdı, gökyüzü yoktu gökyüzünde.





Havanın aklığı ıslak bir ekmek gibi.





Ve penceremden boş bir sirk

Kışın dişleriyle kemirilmiş.





Ansızın bir adamın yedeğinde

On at göründü sislerin içinden

Çıkarken titremediler, ateş gibi,

O saate kadar bomboş olan

Evreni doldurdular gözlerimde.

Görkemli, yangınlı

Uzun bacaklı on tanrı gibiydiler,

Yeleleri tuzun düşlerini andırıyordu.





Portakaldan ve evrenlerdendi sağrıları.





Baldı derileri, amber, yangın.





Boyunları gururun taşlarından

Oyulmuş kulelerdi,

Ve kızgın gözlerine güçlü bir dirim

Eğilmişti bir tutuklu gibi.





Ve orada, sessizlikte, ortasında

Günün, kirli ve dağınık kışın

Haşarı atlar kan,

Uyum ve yaşamın kışkırtıcı gömüleriydiler.





Baktım, baktım ve yeniden yaşadım:

Kaynağın, altın dansın, gökyüzünün,

Güzellikte yaşayan ateşin

Orada olduğunu bilmeden.





O kapanık Berlin kışını unuttum.





Ama atların ışığını unutmam.





UNUTMAK YOK


Neredeydin diye sorma

derim ki ‘işte öyle’.

Topraktan söz etmeliyim kendini yok eden.

Ben yalnızca kuşların yitirdiği şeyleri bilirim

geride kalan denizi, kızkardeşimin ağlayışını.





Neden bu kadar çok bölge var?

Neden bir gün başka bir günle birleşir?

Karanlık gece birikir ağızda, neden?

Neden ölüler vardır?

Nereden geldiğimi sorarsan

kırık nesnelerle konuşmam gerekecek,

acı kapkacakla,

kocaman hayvanlarla çürüyüp kokuşmuş

ve çorak yüreğimle.





Aklıma gelenler anılar değildi,

unutulmuşlukta uyuyan sarı güvercin de değil,

yaşlı yüzlerdi

boğaza sarılmış parmaklardı

yapraklardan düşen damlalardı bir de:

Günün karanlığı geçti gitti,

yaslı kanımızla beslenen.

İşte menekşeler, kırlangıçlar,

İşte bizi duygulandıran her şey,

İşte tatlı kartpostallar

zamanla sevimliliğin elele dolaştığı





Ama bu dişlerin ötesine geçmeyelim artık

Sessizliğin kabuğuna geçmesin dişlerimiz

Bilmiyorum çünkü nasıl yanıtlayacağımı:

Niçin bu kadar ölü var?

Niçin bu kadar çok deniz setleri

kırmızı güneşin yol yol çatlattığı?

Niçin gemi bordalarına vuran başlar?





Ve niçin bu kadar çoktur

öpüşleri gizleyen avuçlar?

Ve niçin bu kadar

unutmak istediğim

çok şey var?





V.[8]


Ölü bir arkadaşın yasını tutuyorum,

Benim gibi iyi bir marangozdu o da.

Birlikte sokaklarda ve düzlüklerde gezdik,

Ve savaşlarda, kayalıklarda, hüzünlerde.

Nasıl da görürdü her şeyi

Benim için: Bir torba ışıltılı kemik...

Gülüşü, ekmeğimdi benim;

Sonra görmez oldu bizi ve o kendine bir çukur kazdı toprakta





Onu o çukura sürdüler.





O günden bu yana onu daha yaşarken avlayanlardır

Süsleyen, çomaklayan,

Kurdelelerle bezeyip rahat vermeyen,

Çalılarla donatıp, zavallı uyuyan arkadaşımı

Üzerime salanlar, beni öldürmek için.

Kimin durumu daha iyi, söyle bana, sevgili ölü:

Senin mi, yoksa benim adımı taşıyan kardeşinin mi?





Bunlar konuşulmalı: Dinleyecek birini arıyorum,

Ama bu yıkılmışlığı ve acılar şölenini anlayan yok görünürde.





Bir yücelik yitirildi.

Bir daha gülmeyecek;

O şafaklarda öldü, beni dinleyen yok;

Bundan bir yere varılmaz, hepsi boşuna.

Çünkü o kendi ölüm kentinde şimdi.

Acısı tamamlanmış,

Bense bir başka işte,

Marangozlar olarak, zavallı marangozlar:

Birbirimize onur sözüyle yazılmış.

Birimiz ölüme birimiz yaşama yazılmış.

(Çeviren: Hilmi Yavuz - Nuran Yavuz)





LA DESDICHADA


Kapıda beklerken bıraktım onu?

Gittim, dönmedim bir daha.





O, dönmeyeceğimi bilmedi





Bir köpek geçti, bir rahibe,

Bir hafta geçti, bir yıl.





Yağmur ayak izlerimi sildi

Otlar büyüdü sokakta,

Ve birbiri ardınca yıllar,

Taşlar gibi, usulca düşen

Başına düştü onun da.





Sonra savaş geldi

Kanlı bir yanardağ gibi geldi.

Öldüler evler, çocuklar





O kadın ölmedi.





Bütün otlaklar tutuştu.

Binlerce yıldır düşünen

Sarı, sevimli tanrılar

Her biri paramparça

Çıktılar tapınaktan

Düş kurmaz artık onlar





Aydınlık evler, veranda

Hamakta uyuduğum

Pembe otlar, yapraklar

El biçimi, kocaman

Şömineler, çalgılar

Kırılıp yakıldılar.





Kentin olduğu yerde

Şimdi artık küller var.

Eğri büğrü demirler

Ölü heykellerin korkunç saçları

Ve bir kara leke kan.





Ve kadın bekler, bıkmadan.





DENİZ KIYISINDA YAŞLI KADINLAR


Yaşlı kadınlar gelir ağırbaşlı denize

Soluk örtüleri omuzlarında

Kırılmış ince ayakbilekleri





Kumsalda dururlar öylece yapayalnız

Durgun bakışları hep bir yere dikili

Ne bulutlar değişir, ne sessizlik, ne elleri





Denizin ayıplan açılır önlerinde

İner de dağlarından borazanların

Oynar boğaların tüyleri





Yaşlı analar otururlar eski yerlerinde

Bakarlar azgın dalgalara kımıldamadan

Saydamdırlar, denizde gemiler gibi

Nerden gelirler nereye giderler

Köşelerden çıkarlar, var eder

Onları yaşamın kendiliğindenliği





Açık deniz onlanndır şimdi

Boşluk: Bir buz kesen ayaz, bir kızgın sıeak

Yalnızlığı arttırır çoban ateşleri





Geçmişin bütünlüğü içinden gelirler

Kararmış yanıklarından akşamların

Eskiden leylak kokardı evleri





Suları görürler, ya da görmezler

Kumlara biçimler çizerler değnekleriyle

Deniz siler o çizgileri





Yaşlılar kalkıp giderler sonra

Çelimsiz bir kuşun ayaklarıyla

Rüzgârdır alıp götüren o sıra

Denizden kaçan ak köpükleri





TEMBELLER


Hangi akla uydular, hangi akla

Ne geçti ellerine üstelik

Ay’a uzay gemileri atmakla?

Bulurlar mı umduklarını sanki

Güzelim göklerin canına okumakla





Oysa olgun çağında üzümlerin

Toprağın karnında can bulur şarabın kanı

Denizlerle sıradağlar arasında





Şili’de şimdi kirazlar oynaşır

Esmer, gizemli kızlar türkü çığırır

Bir akarsu yalazlanır gitarlarda





Yaratır buğdayın mucizesini

Güneş, kapılara bir dokunmakla





İlk yudumu al’dır şarabın

Tatlıdır alyanak bir çocuk kadar

İkincisi güçlü yapar adamı

Gemici türkülerince güçlü yapar

Üçüncüsü bir kırmızı zümrüttür

Hem ateş, hem gelincik birarada





Evimin hem toprağı, hem denizi var

Kocaman kocaman gözleri kadınımın

İri yaban fındıklarını andıran.

Gece inince, deniz usulca

Giyinir yeşiller, beyazlar

Ayışığı köpüklere vurur da

Deniz yeşili kızlar gibi düş kurar





Evrenin böylesi nerde var?





BİR SÜRÜ AD


Pazartesilerin içine geçmiş salılar

Haftalar koskoca bir yıla

Kesip biçemezsiniz zamanı öyle

Kör ve usanmış makaslarınızla

Ve bütün günlerin adları

Silinip sürüklenmiş gecenin sularıyla





Kimse ben Pedro’yum diyemez artık

Ne Roza var bundan böyle ne Maria

Kuma ve toza döndük hepimiz

Birer yağmuruz yağmurun altında

Venezüella’dan söz açtılar bana

Şili’den söz açtılar, Paraguay’dan

Tek kelime anlamadım dediklerinden

Ben evrenin derisini bilirim yalnız

Bilirim adı yoktur onun da





Çiçeklerle birlikteyken duyduğum hazdan

Çok daha fazlasını duydum köklerle yaşarken

Ve bir taşla konuşurken

Çıngırak gibi ses verdi bana

Öylesine uzadı ki ilkbahar

Sürdü bütün kış boyunca

Zaman pabucunu yitirmiş

Bir yıl eşit dört yüzyıla





Uykuya varınca geceleri

Hangi adla çağırırlar beni, ya da

Çağırmazlar hangi adla, bir bilsem?

Kimim ben peki uyandığım zaman

Yatmadan önceki ben değilsem?





Bu demektir ki yeni doğmuşcasına

Ayak bastığımız seyrektir yaşamın topraklarına

Bırakın dolmasın ağızlarımız

Bir sürü belirsiz adlarla

Bir sürü sıkıcı işlemlerle

Bir sürü cafcaflı mektuplarla

Bir sürü senin ve benim olan’la

Bir sürü kâğıt imzalamakla





Bir aklım var herşeyi karıştırmak için birbirine

Birleştirmek için herşeyi, can vermek için onlara

Katmak için bir şeyi ötekine, çırılçıplak görmek için





Evrenin ışığı okyanus ışığının

Tekliğine, bütünlüğüne varıncaya kadar

Cömert bir bütünlüktür o, uçsuz bucaksız

Korkunç güzel bir kokudur yayılan ortalığa.





GÜZDE UNUTULMUŞ


Saat yedi buçuğuydu güzün

Ve ben bekliyordum

Kimi beklediğim önemli değil.

Günler, saatler, dakkalar

Bıktılar benle olmaktan

Çekip gittiler azar azar

Kaldım ortada, tek başıma





Kala kala kumla kaldım

Günlerin kumuyla, suyla

Bir haftanın artıklarıyla kaldım

Vurulmuş ve hüzünlü





Ne var, dediler bana

Paris’in yaprakları

Kimi bekliyorsun?

Kaç kez burun kıvırdılar bana

Önce ışık, çekip giden

Sonra kediler, köpekler, jandarmalar





Kalakaldım tek başıma

Yalnız bir at gibi

Otların üstünde ne gece, ne gündüz

Sadece kışın tuzu





Öyle kimsesiz kaldım ki

Öyle bomboş

Yapraklar ağladılar bana

Sonra, tıpkı bir gözyaşı gibi

Düştüler son yapraklar





Ne önceleri, ne de sonra

Hiç böyle yalnız kalmamıştım

Bu kadar

Ve kimi beklerken olmuştu

Hiç mi hiç hatırlamam.

Saçma ama bu böyle

Bir çırpıda oldu bunlar

Apansız bir yalnızlık

Belirip yolda kaybolan





Ve ansızın kendi gölgesi gibi

Sonsuz bayrağına doğru koşan.





Çekip gittim, durmadım

Bu çılgın sokağın kıyısından

Usul usul, basarak ayak uçlarıma

Sanki geceden kaçıyor gibiydim

Ya da karanlık, kükreyen taşlardan





Bu anlattıklarım hiçbir şey değil

Ama başıma geldi bütün bunlar

Birini beklerken, bilmediğim

Bir zamanlar.





BURADA YAŞIYORUZ


Denizin ortasında

Alacakaranlığa komşu

Ve bu taşların ötesinde

Yaşayanlardan biriyim





Gelip gördüm

Olanı biteni

Kararımı verdim.





Gün yeni çekip gitmişti

Daha aydınlık her yan

Deniz, sayısız elleri olan.

Tuzdan bir aslan gibi

Boğuşuyordu





Açık yalnızlık türkü söyler orada

Ve ben yitik ve arı

Sessizliğe bakarak

Dedim ki:

"Ey köpüklerin anası

Sonsuz yalnızlık

Ben sevincimi buraya kuracağım

Görülmemiş acımı"





O günden beri dalgalar

Beni aldatmadılar

O günden beri derin bir gökyüzü tadı buldum

Suda, toprakta.

Ormanla deniz birlikte yanarlar

O günden beri Yalnız geçen kışlarda





Toprağa sonsuz saygılar

Gökle okyanusun

İki dudak gibi birleştiğini

Bana gösterdi.

Az şey değil bu, değil mi?

Bir yalnızlıkta yaşamak, birini beklemek

Çoğul sanıp kendini

Dirilmek tek başına





Her şeyi severim ben

Ve ateşler içinde bütün

Bir tek aşktır eskiyip kaybolmayan

Bu yüzden giderim yaşamdan yaşama

Gitardan gitara koşarım

Yok korkum gölgeden, ışıktan

Ve nerdeyse arı topraktan

Olduğum içindir

Sonsuzluk için kaşıklarım var





Böylece dostlar, kimse kendini aldatamaz

Evimi bulamaz, kapısız, numarasız

Orada, aşağıda, karanlık taşlar arasında

Acı tuzun çırpınışına karşı

Yaşarız ikimiz, karımla.

Ordayız biz, aşağıda

Yardıma gelin bize, yardıma

Her gün biraz daha toprak olmamız için

Yardıma gelin, yardıma

Her gün biraz daha

Kutsal köpüğe dönelim

Dalganın soluğunda

Biraz daha.





NOKTA


Acılardan daha büyük bir yer yoktur

Bir tek evren var, o da kanayan bir evren.





İÇİNDEKİLER


Çocukluğum ve Şiirim

Bir başka ‘çorak ülke’nin ozanı

İlk şiirlerinden

Şiir

Esmer gürbüz çocuk

Bu gece en hüzünlü şiirleri yazabilirim

Residencia en la terra’dan

Yalnız ölüm

Barcarolle

Serenad

Gezinti

Yalnız adam

Alberto Rojes Jimenez uçar gelir

Espana en el Corazon’dan

Almeria

Jarama Savaşı

Uluslararası Tugay’ın Madrid’e girişi

Federico García Lorca için Ode

Açıklayalım

Canto General’den

Buğdayın türküsü

Bio Bio

Odas Elementales’den

Bahçıvan kız

Yaşlı ozan

Estravagario ve öteki kitaplarından

Böyledir onlar

Atlar

Unutmak yok

V.

La Desdichada

Deniz kıyısında yaşlı kadınlar

Tem beller

Bir sürü ad

Güzde unutulmuş

Burada yaşıyoruz

Nokta





FOOTNOTES


1

Maki: Şili'de meyvesi yenebilen bodur ağaç.

2

Coigue veya Coihue: Şili'de gürgen türünden büyük bir ağacı belirten Arokan kökenli sözcük.

3

Bazı botanikçilere göre, dünyanın en güzelleri olarak nitelenen, kırmızı ve beyaz renkli çok güzel çiçekler veren sarmaşık türü bir bitkiyi belirten Arokan kökenli sözcük.

4

Topeadura: Şili’de bir binicinin, atın göğsü yüksekliğine gerilmiş bir sırık arkasında bulunan rakibini eyerinden düşürmeyi amaçladığı gerçek bir ulusal oyun.

5

Anna Ahmatova: Çağdaş Sovyet kadın ozanı.

6

Jarama: Ispanya’da nehir, iç savaşın kanlı çarpışmalarından biri Jarama nehrinin kıyısında yer almıştır. (Ç.)

7

Uluslararası Tugay (International Brigade): İspanyol iç savaşında cumhuriyetçilere yardım amacıyla kurulmuş birlik; bu birlik çeşitli ülkelerin gönüllülerinden oluşmaktaydı.



8

Bu şiiri Neruda'nın yakın arkadaşı, Perulu ozan Cesar Vallejo'nun (1892-1938) ölümünden söz etmekedir.





