KABALCI YAYINLARI : 7

Oyun Dizisi : 1

Türkçe Birinci Basım: 1990

Kapak düzeni ve filmleri: Ebru Grafik

Ofset Hazırlık: Kardelen (528 59 87)

Kapak baskısı: Çetin Ofset

İç Baskı: Kardeşler Matbaası

Cilt: Temuçin Mücellithanesi

KABALCI YAYINEVİ

Başmusahip Sk. Talaş Han

Giriş Kat No. 16/5

Cağaloğlu—İSTANBUL

Tel: 522 63 05—513 66 44





İki Perdelik Traji-Komedi

GODOT'YU BEKLERKEN ilk olarak 1952-53 sezonunda Theatre de Babylon'da sahneye kondu. Oyunu Roger Blin yönetti; dekorları Sergio Gerstein yaptı.

Oyuncular:

ESTRAGON: Pierre Latour

VLADIMIR: Lucien Raimbourg

POZZO: Roger Blin

LUCKY: Jean Martin

ÇOCUK: Serge Lecointe





Çevirmenin Girişi


Aptalca bu, evet aptalca. Kafamda biraz olsun tutarlı, ne tutarlısı, hiç değilse derli toplu bir düşünce akışı bile oluşturamıyorken, gözüm durmadan şu kocaman, kirli beyaz odamın eşyalarına, dağınık örtülere, örümcek ağlarına, tozlu kırık sandalyelere, bir karış külle çevrili sobaya takılırken, karşımda Dante, Swift, Joyce, Proust, Sterne, Descartes, Vico, Berkeley ciltlerinin arasına serpiştirilmiş eksik Beckett külliyatına, hayır yanlış, eksik "külliyat" olmaz, o zaman yalan söyleyeyim Beckett ciltlerine deyip geçeyim, demin de yalan söylemiştim zaten ciltli kitap ne gezer bende, her neyse bu kitaplara böyle boş boş bakarken, saat tıkırtısı, şu lanet masanın gıcırtısı sözde farkettirmeden, usul usul beynimi oyarken, tüm bunları yok sayıp tutmuş bir önsöz yazmayı bekliyorum kendimden. Önsözler aptalcadır halbuki, gereksizdir, hele çevirmenin önsözleri hiç çekilmez; hayranlık ifadeleri, malumatlar, bir sürü yarım yamalak yorum yapıp sonra da 'asıl yorumu okuyucuya bırakıyoruz'lar... Budala çevirmen-önsözcü cılız bir sesle, boğazını temizleyip "bakın, ben de buradayım, gönüllü ulak benim, ama önce ben de bir şey söyl..." diye-dursun, işini bilir okur onun üç-beş sayfasını atlayıp 'esas'a, 'saded'e, kitaba geçmiştir bile: "Yapacak hiçbir şey yok." Doğru, yok gerçekten.

Söylenecek bir şey de yok, varsa da onu söyleyecek bir şey yok, bir söyleme mecburiyeti var yalnız, kökenini bilmediğim. Peki, ne söyleyeceğim: Tamam; hadi bir şey anlatayım, zaman geçirtir , bir önsöz yazayım mesela, iyi de zaten önsöz yazmıyor muydum ben. Öff, sıkıntıdan patlayacağım, ne berbat şeyler bu yazdıklarım. Parodi yapıyorum sözde, püh. Kurallara uygun davranıp, önsöz gibi bir önsöz yazayım bari, ne kadar becereceksem onu da... Başlıyorum, kitabın adı Godin'i... Godet'i, ya da Godot'yu Beklerken, yazarı da bir İrlandalı Samuel Beckett, kırk yıl filan önce yazmış, önce Fransızca, sonra İngilizce. Zaten bu yazar hep böyle iki dilde yazar derler. Aslında romancıdır, kendi dediğine bakılırsa bu oyunu o sıralarda yazmakta olduğu roman üçlemesinin korkunç baskısını biraz gevşetebilmek, dinlenmek için yazmış... Gene sıkıldım...

Mecburiyetler de önsözler de can sıkıcı şeyler zaten, bir başımın ağrısı eksikti. Tamam, yeter bu kadar, "Ben gidiyorum..."



Godot'yu Beklerken, yazarından daha ünlü pek çok yapıttın biri, Don Quixote gibi Fahriye Abla gibi, Hamlet gibi... Farkı, çok kısa sürede bir "klasik" olmasında, şanssız o yüzden de: Tüm klasikler gibi, o da herkesin bildiği, kimsenin okumadığı bir kitap: Beckett'ın tiyatrodaki öncülü Artaud'nun umutsuzca saldırdığı "başyapıtlar" geleneğine eklenen, umurunda olmasa da eklemlendirilen kekre bir düğüm. Okunduğu zaman da, daha ilk sahnelendiği günden itibaren etrafında oluşturulagelen efsane sisini yarmanın kolay olduğu söylenemez. Edebiyat tarihi içinde hiçbir yapıt bu kadar kısa sürede, hem medyada hem de akademik çevrelerde bu denli aşırı, sapkınlık ölçüsünde aşırı bir yorum bombardımanına tutulmamıştır. Herkes soruyordu: Neydi bu Godot, kimdi bu yokluğuyla toplumun, tarihin, zamanın ve mekanın kıyısındaki o iki avarenin,Clochard 'in sürçen varlıklarını sürdürten, hiçliğin eşiğinde oyalayan, neyi temsil ediyordu?

Herkes bir yanıt buluyordu da, yorumlar sökün etti: Negatif Teologun yorumu: Godot Tanrı'dır (God ex absentra ). Hümanistin yorumu: Umuttur, Sevgidir. Varoluşçunun yorumu: Gelecektir ya da ölümdür. İyimser Toplumcunun yorumu: Daha-iyi-bir-toplum-düzenidir. Filologun yorumu: Bir Balzac kişisidir. Politikacının yorumu: De Gaulle'dür. Egzantirik yaşam öykücünün yorumu: Joyce'dur. Nihayet, sabrı taşan Robbe-Grillet'nin yok-yorumu: Oyunda Vladimir ile Estragon'un bekledikleri ve gelmeyen kişidir.

Her türlü yorumlamanın, metnin söyledikleriyle yetinmeyip, onu başka şeylerle (yazarın hayatı, toplumsal bağlam, dilsel yapılar, ideoloji vs.) ilişkilendirerek anlamaya çalışmanın bir tür "paranoya" olduğu söylenebilir belki. Sözgelimi, Susan Sontag ünlü 'Yoruma Karşı' denemesinde bu görüşe yaslanır gibidir. Ancak bu mecazı çok ciddiye almak olur, abartırsak her türlü düşünceye de paranoya diyebiliriz o zaman. Ancak Godot'yu Beklerken'de mecaz, gerçeğin kıyılarına vurur, neredeyse mecaz olmaktan çıkar. Oyun bittiğinde, beynimize yapışan tedirginlik duygusuna, yalın ürkütücü gerçekliğe karşı sarıldığımız, hava kaçıran bir can simidi olmuştur yorum. Paranoya geçici olarak teskin edilir, ertelenir. Yorumlayarak dehşeti kabul edebilir terimlere indirgeriz der John Fletcher, Godot'yu Beklerken konusunda.

Ne yapmalı peki? Susalım mesela, görelim ve susalım? Neye baksak bize aynı şeyi gösteren gözlüklerimize yapışmaktan daha saygıdeğer bir tutum olabilir. Ama yoruma müsekkin gözüyle bakmadan oyunun ne idüğünü kavramak, bizi sarsan yalınlığının bileşenlerini ayrıştırmak daha zor ama daha cüretli ama daha iyi bir yol olmaz mı? Ki bunu yapmış olanlar da var: H.Kenner, M.Esslin, J.Fletcher, R.Cohn, D.Suvin, G.Anders vs. vs. (Oysa Zehra İpşiroğlu'nun kitabı, Robbe-Grillet'in Yeni Dergi-ler'den birinde yayınlanan bir yazısı ve yenilerde Gergedan'ın Beckett Dosyası'ndakiler dışında, bırakın Godot'yu, Beckett'ı dahi ele alan derli toplu bir inceleme yok Türkçe'de. Murphy, Unnamanable, Watt, Texts For Nothing vs. yok ki onlar olsun.) Aralarında küçük denip geçilemeyecek farklar olsa da, pek çok ortak yön var yaklaşımlarında.

Herşeyden önce, Godot'un kimliği hakkındaki spekülasyonlar odak noktası olmaktan çıkarılıyor. Oyunun stilistik özellikleri didik ediliyor (sözgelimi tekrar edilen sahnelerdeki varyasyonlar: Vladimir'in durmadan şapkasıyla, Estragon'un çizmesiyle oynamasının karakterlerinin en belirgin yanlarını vurgulaması gibi: Didi Zihin'dir bir bakıma, Gogo Gövde. Biri Söz'dür, diğeri Hareket): gizli göndermeler bulunup çıkarılıyor: (Oyun sesiz sinemanın komedi yıldızlarına, Chaplin'e, Laurel-Hardy'ye selamlarla dolu) : gündelik monoton jestler ve yoğun sessizlik anları (Sessizlik ve Bir an komutlarının bu kadar sık ve işlevsel kullanıldığını görmemiştir tiyatro sahnesi o zamana kadar. Beckett tiyatrosunda sessizlikler, üç noktalar, kesik, bitmemiş cümleler gitgide artacak, metinler gitgide 'okunaksız'laşacaktır, azap vereceklerdir artık okura.)arasında ortaya çıkarılan karakterler arasındaki ayrımların, klasik anlamda bir plotu olmayan bu 3 saatlik oyunun temposun nasıl canlı tuttuğu kurgulanıyor.

Özetle kolaycı yorumlar yapılmadan önce metnin biçimsel özelliklerine, simgesel göndermelerine, tarihsel anlamına (karakterlerin tarih dişiliğinin kendisinin tarihsel anlamına) bakılıyor.

Peki yorum meselesindeki ivecenliği niye önsözcünün? Metni boydan boya katetmeden 'Bireyci/varoluşçu/nihilist Beckett hayatın anlamsızlığını, eylemlerimizin boşunalığını anlatıyor" gibi metnin okunmasından önce de sonra da ileri sürübilen totolojik yargılar hakkında biraz düşünelim diye... Bilen var mı, oyunu Fransa'da Roger Blin'den sonra ilk kez, 1954'te Muhsin Ertuğrul sergilemiş ülkemizde. Bunun ne büyük bir övünç olduğu birazcık anlaşılsın, Türk okuru da kolaycılık tuzağına düşmesin diye bu gevezelikler, bağışlansın.



Son olarak çeviriyle ilgili birkaç not. Türkçe'de zaten bir çevirisi varken yeniden çevirmenin anlamı sorulabilir, akbabalık ve ticaret imalarıyla: Beckett yenilerde öldü ya. Kendimi tenzih etmek hakkım mı bilmiyorum: Çevirmeye Beckett ölmeden önce başlamıştım bir kere, öldüğünde 3-4 ay ara verdim. Daha önemlisi bu çeviri İngilizce'den yapıldı. Daha önceki Ferit Edgü çevirisi Fransızca ilk versiyonundan yapılmış. Oysa Beckett daha sonra Blin'in uyarılarını dikkate alarak bir kaç uzun bölüm çıkartmış, bir kaç ufak ayrıntı eklemiş. Ayrıca bilindiği üzre, iki dilde birden yazar, ikinci versiyon hiçbir zaman ilkinin mot-a-mot çevirisi değil, bir yeniden yazımdır Beckett'de Meraklı okurlar, Fransızca'dan yapılan ilk çeviriyle bunu karşılaştırırlarsa ilginç farklar görecekler. Son olarak, nezih okuru ve izleyiciyi rahatsız edecek bazı terimler kullandım metinde, bunları özellikle tercih ettiğimi belirteyim. Sadık Beckett okurları takdir edeceklerdir.

Beckett parodisi bitmişti. Beckett önsözü de bitti. Beckett oyunu başlayabilir. "Ben gidiyorum."

Tuncay Birkan





PERDE I


Bir kır yolu. Bir ağaç.

Akşam.

Estragon, alçak bir tümseğe oturmuş, çizmesini çıkarmaya uğraşmaktadır. Oflayıp puflayarak, iki eliyle çekiştirir.



Vazgeçer, takati kalmaz, dinlenir, tekrar dener. Önceki gibi.

Vladimir girer.

Estragon



[yine vazgeçip]. Yapacak hiçbir şey yok.

Vladimir



[bacaklarını genişçe ayırıp, kısa dik adımlarla yaklaşarak]. Bu düşünceye inanmaya başlıyorum. Bütün hayatım boyunca bunu kendimden uzak tutmaya çalıştım; Vladimir diyordum kendi kendime, aklını başına topla; henüz her şeyi denemedin. Sonra da mücadeleyi kaldığı yerden sürdürdüm. [Dalar, mücadele üzerine düşünür. Estragon’a dönerek.] Yine buradasın demek.

Estragon



Öyle mi?

Vladimir



Seni tekrar gördüğüme sevindim. Hiç dönmeyeceksin sanıyordum.

Estragon



Ben de.

Vladimir



En sonunda yine birlikteyiz! Bunu kutlamalıyız. Ama nasıl? [düşünür]. Kalk da kucaklayayım seni.

Estragon



[irkilerek.] Sonra, sonra.

Vladimir



[gücenik, soğukça]. Yüce Efendimiz’in geceyi nerede geçirdiğini sorabilir miyim acaba?

Estragon



Bir hendekte.

Vladimir



[hayranlıkla.] Hendekte mi? Nerede?

Estragon



[kımıldamadan]. Şurada.

Vladimir



Ee, dövmediler mi seni?

Estragon



Dövmek mi? Dövdüler tabii.

Vladimir



O bildik tipler mi?

Estragon



Bildik mi? Bilmiyorum.

Vladimir



Düşünüyorum da...bütün bu yıllarda... ama bence... nerede olurdun...[Kararlı]. Bir kemik yığınından başka bir şey değildin şimdi, şüphesiz ki.

Estragon



Ee, ne olmuş?

Vladimir



[Üzüntüyle]. Bir insan için çok fazla bu. [Bir an. Neşeyle.] Öte yandan, artık ne diye cesaretini yitiriyorsun diyorum. Bunu bir milyon yıl önce, doksanlarda düşünmeliydik.

Estragon



Saçmalamayı bırak da şu lanet şeyi çıkarmama yardım et.

Vladimir



Bu işi ilk yapanlardan olup, el ele Eyfel Kulesi'nin tepesinden atlamak vardı. O günlerde saygıdeğer insanlardık. Artık çok geç. Bugün oraya çıkartmazlar bile bizi. [Estragon çizmesine asılmaktadır.] Ne yapıyorsun yahu?

Estragon



Çizmemi çıkarıyorum. Hiç başına gelmedi mi bu?

Vladimir



Çizmeleri her gün çıkarmak gerek, bin kere söyledim sana. Niye dinlemiyorsun beni?

Estragon



[güçsüz].Yardım et bana!

Vladimir



Acıtıyor mu?

Estragon



[kızarak]. Acıtıyor muymuş! Yok acıtmıyor!

Vladimir



[kızarak]. Zaten bir sen acı çekersin. Beni umursayan kim? Bendeki tasa sende olsaydı görürdüm ben seni.

Estragon



[işaret ederek]. Ne olursa olsun önünü iliklemen lazım.

Vladimir



[eğilerek]. Doğru. [Önünü ilikler.] Hayatta küçük şeyleri boş vermemeli insan.

Estragon



Ne umuyorsun ki, hep son ana kadar beklersin.

Vladimir



[dalar]. Son an…[Düşünür.] ertelenen umut bilmemneyi hasta eder, kim demişti bunu?

Estragon



Niye yardım etmiyorsun bana?

Vladimir



Bazen sonum geliyor sanıyorum. İşte o zaman bir hoş oluyorum. [Şapkasını çıkarır, içine dikkatle bakar, elini içinde gezdirir, sallar yeniden başına geçirir] Nasıl desem? Rahatlıyorum aynı anda da... [uygun sözcüğü arar]... korkuyorum, [üstüne basarak]. KOR-KU-YO-RUM. [Tekrar şapkasını çıkarır, içine dikkatle bakar.] Gülünç. [Şapkasının üstüne sanki içinden bilmediği bir şey çıkaracakmış gibi vurur, tekrar içine bakar, tekrar başına geçirir.] Yapacak hiç bir şey yok. [Estragon müthiş çaba harcayarak çizmesini çıkarmayı başarır. İçine dikkatle bakar, elini içinde gezdirir, baş aşağı çevirir, sallar, yere bir şey düşüp düşmediğine bakar, hiçbir şey bulamaz, elini tekrar çizmenin içinde gezdirir, boş boş önüne bakar.] Ee. ne buldun?

Estragon



Hiç.

Vladimir



Göster.

Estragon



Gösterecek bir şey yok.

Vladimir



Yeniden ayağına geçirmeye çalış.

Estragon



[ayağını inceleyerek]. Biraz havalansın.

Vladimir



İşte size bir insan, ayağının suçunu çizmesine yüklüyor. [Yine şapkasını çıkarır, içine dikkatle bakar, elini içinde gezdirir, üstüne vurur, içine üfler, tekrar başına geçirir.] Endişe vermeye başladı bu. [Sessizlik. Vladimir derin düşüncelere dalar, Estragon ayak başparmaklarını çekiştirir.] Hırsızlardan biri kurtarıldı. [Bir an] Makul bir yüzle. [Bir an.] Gogo.

Estragon



Ne var?

Vladimir



Varsay ki pişman olduk.

Estragon



Neden pişman olduk?

Vladimir



Off... [Düşünür.] Ayrıntılara girmesek de olur.

Estragon



Doğmuş olduğumuzdan mı?

Vladimir atmak üzere olduğu kahkahasını hemen önler, ellerini kasıklarına bastırır, yüzü kasılır.

Vladimir



Artık gülmeye bile kalkışmamalı insan.

Estragon



Ürkütücü bir yoksunluk.

Vladimir



Yalnızca gülümsesem. [Aniden ağzını sonuna kadar gerere gülümser, bir süre öyle durur, yine aniden gülümsemeyi keser.] Aynı şey değil. Yapacak hiçbir şey yok. [Bir an.] Gogo.

Estragon



[irkilerek] Ne var?

Vladimir



İncil'i okudun mu hiç?

Estragon



İncil'i...[Düşünür.] Şöyle bir baktım galiba.

Vladimir



Dört kitabı hatırlıyor musun?

Estragon



Kutsal Ülke'nin haritalarını hatırlıyorum. Renkliydiler. Çok güzel. Lût soluk maviydi. Görünüşü bile susatmaya yetmişti beni. İşte gideceğimiz yer, demiştim, işte balayımızı geçireceğimiz yer demiştim, işte halayımızı geçireceğimiz yer. Orada yüzeceğiz. Mutlu olacağız.

Vladimir



Şair olmalıydın sen.

Estragon



Şairdim. [Üstündeki paçavraları gösterir.] Belli olmuyor mu?

Sessizlik.

Vladimir



Nerde kalmıştım...Ayağın nasıl?

Estragon



Şişiyor bak.

Vladimir



Ha, tamam, iki hırsız. Hikâyeyi hatırlıyor musun?

Estragon



Hayır.

Vladimir



Anlatayım mı?

Estragon



Hayır.

Vladimir



Zaman geçirmiş oluruz. [Bir an.] İki hırsız Kurtarıcımızla aynı zamanda çarmıha gerilmişler. Biri...

Estragon



Neyimiz, neyimiz?

Vladimir



Kurtarıcımız. İki hırsız var. Biri kurtarılmış, öteki de... [Kurtarılmışın karşıtını arar.] lanetlenmiş.

Estragon



Neden kurtarılmış?

Vladimir



Cehennemden.

Estragon



Ben gidiyorum.

Kımıldamaz.

Vladimir



Ama yine de... [Bir an]... nasıl oluyor da –umarım sıkılmıyorsundur– nasıl oluyor da Dört Havari'den yalnızca biri kurtarılan bir hırsızdan söz ediyor. Dördü de oradaydılar –ya da oralarda bir yerde– ama yalnızca biri kurtarılan bir hırsızdan söz ediyor. [Bir an.] Hadi, Gogo, ne olur bir kerecik de cevap versen?

Estragon



[abartılı bir ilgiyle]. Bence gerçekten olağanüstü ilginç bir şey bu.

Vladimir



Dördünden biri. Öbür üçünden ikisi hiçbir hırsızdan söz etmezken, üçüncüsü ikisinin de ona sövdüğünü söylüyor.

Estragon



Kim?

Vladimir



Ne?

Estragon



Ne diyorsun sen? Kime sövmüşler?

Vladimir



Kurtarıcıya.

Estragon



Niye?

Vladimir



Onları kurtarmadığı için.

Estragon



Cehennemden mi?

Vladimir



Aptal! Ölümden.

Estragon



Cehennem dedin sandım.

Vladimir



Ölümden, ölümden.

Estragon



Ee, ne olmuş.

Vladimir



O zaman ikisi de lanetlenmiştir.

Estragon



Neden olmasın.

Vladimir



Ama dördünden biri, ikisinden birinin kurtarıldığını söylüyor.

Estragon



Ne var bunda? Belli ki anlaşamıyorlar. Hepsi bu.

Vladimir



Ama dördü de ordaydı. Ve yalnızca biri hırsızın kurtarıldığını söylüyor. Neden diğerlerine değil de ona inanıyorlar?

Estragon



Kim inanıyor ki ona?

Vladimir



Herkes. Bildikleri tek yorum bu.

Estragon



Lanet olası cahil maymunlar.

Güçlükle ayağa kalkar, topallayarak sol kulise doğru gider, durur, elini siper ederek uzaklara bakar, geri döner, sağ kulise doğru gider, uzaklara bakar. Vladimir onu seyreder, sonra gidip çizmeyi alır, içine bakar, hemen yere bırakır.

Vladimir



Tüh!

Tükürür. Estragon sahnenin ortasına gelir, sırtı seyircilere dönük, durur.

Estragon



Ne hoş yer. [Döner, sahnenin önüne gelir, yüzü seyircilere dönük, durur.] Güzel manzara. [Vladimir’e doğru döner.] Hadi gidelim.

Vladimir



Gidemeyiz.

Estragon



Niye?

Vladimir



Godot’yu bekliyoruz.

Estragon



[umutsuzca] Ah! Burası mıydı? Emin misin?

Vladimir



Ne?

Estragon



Beklememiz gereken yer.

Vladimir



Ağacın yakınında dedi. [Ağaca bakarlar.] Başka ağaç görüyor musun?

Estragon



Ne ağacı bu?

Vladimir



Bilmiyorum. Bir söğüt.

Estragon



Yaprakları nerede?



Vladimir



Ölmüş olmalı.

Estragon



Daha fazla gözyaşı dökmeyecek.

Vladimir



Ya da belki mevsiminde değildir.

Estragon



Bana daha çok bir fide gibi görünüyor.

Vladimir



Bir fidan.

Estragon



Fide.

Vladimir



Bir... Neyi ima ediyorsun? Yanlış yere geldiğimizi mi?

Estragon



Burada olmalıydı.

Vladimir



Kesin gelirim demedi ki.

Estragon



Ya gelmezse?

Vladimir



Yarın gene geliriz.

Estragon



Ve daha sonra ki gün.

Vladimir



Olabilir.

Estragon



Ve böylece sürer gider…

Vladimir



Mesele şu ki…

Estragon



[Vladimir’in sözünü keser] O gelene kadar.

Vladimir



Çok acımasızsın.

Estragon



Buraya dün geldik.

Vladimir



Hayır, yanılıyorsun.

Estragon



Dün ne yaptık?

Vladimir



Dün ne mi yaptık?

Estragon



Evet.

Vladimir



Şey… [kızarak.] Senin yanında insan hiçbir şeyden emin olamıyor ki.

Estragon



Bence buradaydık.

Vladimir



[etrafa bakarak]. Burayı biliyor musun?

Estragon



Bunu söylemedim.

Vladimir



Eee?

Estragon



Ne fark eder ki?

Vladimir



Yine de... bu ağaç...[seyircilere dönerek] bu bataklık...

Estragon



Bu akşam olduğundan emin misin?

Vladimir



Neyin?

Estragon



Bekleyeceğimiz zamanın.

Vladimir



Cumartesi demişti. [Bir an.] Galiba.

Estragon



Galiba ha..

Vladimir



Bir yerlere yazmış olmalıyım. [Çeşit çeşit çerçöp dolu ceplerini boşaltır.]

Estragon



[sinsi sinsi.] Ama hangi Cumartesi? Hem bugün cumartesi mi? Pazar olmasın sakın? [Bir an.] Ya da Pazartesi? [Bir an.] Ya da Cuma?

Vladimir



[Sanki günün tarihi etrafta bir yerlerde yazılıymış gibi telaşlı, çevresine bakarak.]

Olamaz!

Estragon



Ya da Perşembe?

Vladimir



Ne yapacağız?

Estragon



Eğer dün gelip de bizi burada bulamadıysa, emin ol bugün gelmez.

Vladimir



Ama dün burada olduğumuzu söylemiştin.

Estragon



Belki de yanılıyorumdur. [Bir an.] İstersen biraz susalım artık.

Vladimir



[zayıf bir sesle]. Peki. [Estragon tümseğe oturur. Vladimir tedirgin bir biçimde bir oraya, bir buraya gider, arada durup ufka bakar. Estragon uyuyakalır. Vladimir sonunda Estragon'un önünde durur.] Gogo!...Gogo!...GOGO!

Estragon sıçrayarak uyanır.

Estragon



[durumunun dehşetinin farkına yeniden varır.] Uyumuşum! [Umutsuzca] Niye hiç bırakmıyorsun uyuyayım?

Vladimir



Kendimi yalnız hissettim.

Estragon



Bir rüya gördüm.

Vladimir



Anlatma!

Estragon



Rüyamda...

Vladimir



ANLATMA!

Estragon



[Evrene doğru bir hareketle] Yetiyor mu bu sana? [Sessizlik.] Hiç kibar değilsin Didi. Özel kâbuslarımı sana değilse kime anlatacağım?

Vladimir



Bırak özel kalsınlar. Biliyorsun dayanamıyorum.

Estragon



[soğuk soğuk.] Birbirimizden ayrılsaydık ikimiz için de daha iyi olmaz mıydı diye düşündüğüm oluyor bazen.

Vladimir



Pek uzağa gidemezdin.

Estragon



Bu çok kötü olurdu, gerçekten çok kötü olurdu. [Bir an.] Öyle değil mi Didi, gerçekten çok kötü olmaz mıydı? [Bir an.] Yolların ne kadar güzel [Bir an.] ve yolcuların ne kadar iyi olduğunu düşünürsen. [Bir an. Tatlı bir sesle.] Öyle değil mi, Didi?

Vladimir



Sakin ol.

Estragon



[Aşırı bir coşkuyla.] Sakin... sakin... İngilizler sükûnet derler. [Bir an.] Genelevdeki İngiliz'in hikâyesini biliyor musun?

Vladimir



Evet.

Estragon



Anlatsana.

Vladimir



Ah, yeter!

Estragon



Alışık olmadığı kadar içen bir İngiliz geneleve gider. Mama, sarışın mı, esmer mi, yoksa kızıl saçlıyı mı istediğini sorar. Sen devam et hadi.

Vladimir



YETER!

Vladimir çarçabuk çıkar. Estragon ayağa kalkıp, sahne kenarına kadar onu izler. Estragon’un hareketleri, kavga eden birini destekleyen birinin hareketlerini andırır. Vladimir girer. Estragon'un önünden başı öne eğik sahneyi geçer. Estragon ona doğru birkaç adım atıp durur.

Estragon



[nazikçe]. Benimle konuşmak mı istiyordun? [Sessizlik. Estragon ileri doğru bir adım daha atar.] Bana bir şey mi söyleyecektin? [Sessizlik. İleri doğru bir adım daha] Didi.....

Vladimir



[yüzünü dönmeksizin]. Sana söyleyecek hiçbir şeyim yok.

Estragon



[Bir adım daha]. Kızdın mı bana?

Vladimir



[Sessizlik. Bir adım daha.] Bağışla beni. [Sessizlik. Bir adım daha. Estragon elini Vladimir'in omzuna koyar.] Hadi, Didi. [Sessizlik.] Elini ver. [Vladimir yarım döner.] Sarıl bana! [Vladimir katılaşır.] İnat etme! [Vladimir yumuşar. Sarılırlar.]



[Estragon hemen geri çekilir.] Sarımsak kokuyorsun!

Vladimir



Böbreklere iyi geliyor. [Sessizlik. Estragon dikkatle ağaca bakar.] Şimdi ne yapalım?

Estragon



Bekleyelim.

Vladimir



Evet, ama beklerken.

Estragon



Kendimizi asalım bari, ha?

Vladimir



Hmm. Şeyimiz kalkar.

Estragon



[çok heyecanlı.] Kalkar mı sahiden!

Vladimir



Dahası da var. O şeyin aktığı yerde adamotları biter. Bu otlar söküldükleri zaman ondan öyle bağırırlar. Bilmiyor muydun bunu?

Estragon



Hadi hemen kendimizi asalım!

Vladimir



Bir dala mı? [Ağaca doğru giderler.] Güvenemem buna

Estragon



Hiç değilse deneyelim.

Vladimir



Hadi öyleyse.

Estragon



Sen buyur.

Vladimir



Yo, yo önce sen.

Estragon



Niye ben?

Vladimir



Benden daha hafifsin.

Estragon



Benden daha hafifsin.

Vladimir



Anlamıyorum.

Estragon



Kafanı çalıştırsana yahu!

Vladimir kafasını çalıştırır.

Vladimir



[En sonunda]. Hala anlamadım.

Estragon



Bak şöyle. [Düşünür.] Dal... dal... [Kızarak.] Kafanı kullansana!

Vladimir



Tek umudum sensin.

Estragon



[Çabalayarak]. Gogo hafif... Dal yok kırılmak... Gogo ölmek... Didi ağır, dal kırılmak... Didi yalnız... Oysa...

Vladimir



Bunu düşünmemiştim.

Estragon



Seni çekerse her şeyi çeker.

Vladimir



Ama ben senden ağır mıyım ki?

Estragon



Sen öyle diyordun ya. Bilmiyorum. Şans yarı yarıya. Ya da hemen hemen.

Vladimir



Ee? Ne yapıyoruz?

Estragon



Hiçbir şey yapmayalım. Bu daha emniyetli olur.

Vladimir



Bekleyelim bakalım o ne diyecek?

Estragon



Kim?

Vladimir



Godot.

Estragon



İyi fikir.

Vladimir



Tam olarak ne alacağımızı öğrenene kadar bekleyelim.

Estragon



Ama demir tavında dövülür.

Vladimir



Ne vereceğini merak ediyorum. O zaman ya alırız ya da almayız.

Estragon



Tam olarak ne istemiştik ondan?

Vladimir



Sen orada değil miydin?

Estragon



Dinlememişim demek ki

Vladimir



Hmm... Belirli bir şey değildi.

Estragon



Bir tür duaydı.

Vladimir



Kesinlikle.

Estragon



Belli belirsiz bir yakarış.

Vladimir



Tam da öyle.

Estragon



O ne cevap vermişti?

Vladimir



Bakarmış.

Estragon



Hiçbir söz veremezmiş.

Vladimir



Düşünüp taşınacakmış.

Estragon



Evinde, sessiz, sakin.

Vladimir



Ailesine danışacakmış.

Estragon



Arkadaşlarına.

Vladimir



Adamlarına.

Estragon



Muhabirlerine.

Vladimir



Muhabirlerine.

Estragon



Banka hesabına.

Vladimir



Karar vermeden önce.

Estragon



Bu da normal.

Vladimir



Değil mi ya?

Estragon



Sanırım öyle.

Vladimir



Bence de öyle.

Sessizlik.

Estragon



[Endişeli]. Ya biz?

Vladimir



Afedersin, anlamadım.

Estragon



"Ya biz?" dedim.

Vladimir



Anlamıyorum.

Estragon



Biz ne oluyoruz?

Vladimir



Ne mi?

Estragon



Düşünsene biraz.

Vladimir



Herhalde biz el pençe divan duracağız.

Estragon



O kadar kötü desene.

Vladimir



Yüce efendimiz ayrıcalıklarını korumak mı istiyor?

Estragon



Hiçbir hakkımız kalmadı mı?

Vladimir'in kahkahası az önceki gibi hemen dönüverir. Gülümseme daha az.

Vladimir



Gülmek yasaklanmasaydı, gülerdim sana.

Estragon



Haklarımızı yitirdik mi?



Vladimir



[açık seçik]. Bir kenara attık onları.

Sessizlik. Hareketsiz dururlar, kolları sarkık, başları göğüslerine gömülü, dizleri bükük.

Estragon



[güçsüz].Bağlı değil miyiz? [Bir an.] Bağlı...

Vladimir



Dinle!

Gülünç denecek ölçüde kaskatı durup, dinlerler.

Estragon



Hiçbir şey duymuyorum.

Vladimir



Hşşşt! [Dinlerler. Estragon dengesini kaybeder neredeyse düşecektir. Sendeleyen Vladimir'in kolunu yakalar. Birbirlerine sokulup dinlerler.]

Ben de.

Rahatlayarak iç çekerler. Gevşeyip ayrılırlar.

Estragon



Korkuttun beni.

Vladimir



O sandım.

Estragon



Kim?

Vladimir



Godot.

Estragon



Hah! Sazlıklardan esen rüzgârdı.

Vladimir



Bağırışlar duyduğuma yemin edebilirdim.

Estragon



Niye bağırsın ki?

Vladimir



Atına.

Sessizlik.

Estragon



[şiddetle]. Açım!

Vladimir



Havuç ister misin?

Estragon



Başka bir şey yok mu?

Vladimir



Bir kaç şalgam olacaktı.

Estragon



Havuç ver. [Vladimir ceplerini karıştırır, bir şalgam çıkarıp Estragon’a verir. Bir Isırık alan Estragon, kızarak.] Şalgam bu.

Vladimir



Ah özür dilerim! Havuç olduğuna yemin edebilirdim. [Yine ceplerini karıştırır şalgamdan başka bir şey bulamaz.] Hepsi şalgam bunların. [Karıştırır.] Sonuncuyu yemiş olmalısın. [Karıştırır.] Bekle, buldum. [Bir havuç çıkarıp Estragon'a verir.] İşte, sevgili dostum.



[Estragon havucu kol yakasına silip yemeğe başlar.] Yavaş yavaş ye, bu sonuncusu.

Estragon



[çiğneyerek]. Sana bir soru sormuştum.

Vladimir



Haah!

Estragon



Cevap vermiş miydin?

Vladimir



Havuç nasıl?

Estragon



Havuç işte.

Vladimir



Çok iyi, çok iyi. [Bir an.] Neydi öğrenmek istediğin.

Estragon



Unuttum. [Çiğner.] Canımı sıkan da bu. [Havuca takdirle bakar. Başparmağıyla işaret parmağı arasında sallandırır.] Bu havucu hiç unutmayacağım. [Düşünceli bir şekilde havucun son kısmını emer.] Hah tamam. Şimdi hatırladım.

Vladimir



Eee?

Estragon



[ağzı dolu, bön bön]. Bağlı değil miyiz?

Vladimir



Söylediklerinin bir kelimesini bile duymuyorum.

Estragon



[Çiğner, yutar]. Bağlı olup olmadığımızı soruyorum.

Vladimir



Bağlı mı?

Estragon



Bağlı.

Vladimir



Nasıl bağlı, yani?

Estragon



Ayaklarımızdan.

Vladimir



Ama kime? Kimin tarafından?

Estragon



Şu senin adama.

Vladimir



Godot'ya mı? Godot'ya bağlı ha! Ne düşünce! Ne alakası var? [Bir an.] Şimdilik.

Estragon



Adı Godot muydu?

Vladimir



Sanırım öyle.

Estragon



Şuna bak! [Havucun kalan kısmını yaprak kökünden kaldırıp, gözünün önünde döndürür.] Tuhaf, yedikçe tatsızlaşıyor.

Vladimir



Bende tam tersi oluyor.

Estragon



Yani?

Vladimir



Zamanla pisliğe alışırım.

Estragon



[uzun uzun düşündükten sonra]. Tersi bu mu yani?

Vladimir



Huy sorunu.

Estragon



Karakter.

Vladimir



Ne yapsan boş.

Estragon



Çabalamak faydasız.

Vladimir



İnsan neyse odur.

Estragon



Kıvranıp durmak faydasız.

Vladimir



Temel olan değişmez.

Vladimir



Yapacak hiçbir şey yok. [Havuçtan arta kalanı Vladimir'e uzatır.] Bitirmek ister misin?

Çok yakından korkunç bir çığlık duyulur. Estragon havucunu düşürür. Dona kalırlar, sonra aniden çıkışa doğru koşarlar. Estragon yarı yolda durur, geri koşup havucunu alır, cebine tıkıştırır. Kendisini bekleyen Vladimir'e yetişmek için koşar, yeniden durur, geri koşup çizmelerini alır, Vladimir'e yetişmek için koşar. Birbirlerine sokulup, omuzlarını kamburlaştırarak, tehlikeye sırtlarını dönüp beklerler.



Pozzo ile Lucky girer. Pozzo, Lucky'yi boynuna geçirdiği bir iple yönetir, bu yüzden önce Lucky girer. İp o kadar uzundur ki, ancak Lucky sahnenin ortasına geldiğinde Pozzo görünebilir. Lucky ağır bir bavul, açılıp kapanan bir iskemle, bir piknik sepeti ve bir palto, Pozzo ise bir kırbaç taşımaktadır.

Pozzo



[sahne dışından]. Yürü! [Kırbaç şaklaması. Lucky Vladimir ile Estragon'un önünden geçip sahneden çıkar. Pozzo Vladimir ile Estragon'u görünce durur. İp gerilir. Pozzo şiddetle ipe asılır.] Geri dön!

Lucky'nin bütün elindekilerle birlikte düştüğü duyulur. Vladimir ile Estragon ona doğru dönerler, hem yardım etmek istemekte hem de bundan korkmaktadırlar. Vladimir Lucky'ye doğru bir adım atar. Estragon kolundan tutup geri çeker.

Vladimir



Bırak gideyim!

Estragon



Otur oturduğun yerde!

Pozzo



Dikkatli olun! Huysuzlanır. [Vladimir ile Estragon Pozzo'ya doğru dönerler.] Hele yabancıların yanında.

Estragon



[alçak sesle] Bu o mu?

Vladimir



Kim?

Estragon



[adı hatırlamaya çalışarak]. Iııı...

Vladimir



Godot mu?

Estragon



Hah!

Pozzo



Kendimi tanıtayım: Pozzo.

Vladimir



[Estragon'a] Yok canım!

Estragon



Godot dedi.

Vladimir



Yok canım!

Estragon



[Pozzo'ya çekinerek]. Siz Bay Godot değilsiniz, değil mi Efendim?

Pozzo



[korkunç bir sesle]. Ben Pozzo'yum! [Sessizlik.] Pozzo! [Sessizlik.] Bu adın sizin için hiçbir anlamı yok mu? [Sessizlik.] Bu adın sizin için hiçbir anlamı yok mu diyorum?

Vladimir ile Estragon birbirlerine soru sorar gibi bakarlar.

Estragon



[arar gibi yaparak]. Bozzo... Bozzo...

Vladimir



[aynı şekilde]. Pozzo...Pozzo...

Pozzo



PPPozzo!

Estragon



Ha! Pozzo... dur bakayım...Pozzo... :

Vladimir



Pozzo mu Bozzo mu?

Estragon



Pozzo... yo... korkarım ben...yo...ben, şey...

Pozzo tehdit eder gibi yaklaşır.

Vladimir



[Ara bulmak istercesine]. Bir Gozzo ailesi tanırdım bir zamanlar. Evi anne idare ederdi.

Estragon



[aceleyle]. Biz buralardan değiliz de Efendim.

Pozzo



[durarak.] Yine de insansınız. [Gözlüğünü takar.] Görüldüğü kadarıyla. [Gözlüğünü çıkarır.] Benimle aynı türden. [Büyük bir kahkaha atar.] Pozzo'yla aynı türden!

Vladimir



Ya, işte.

Pozzo



[keserek]. Godot kim?

Estragon



Godot mu?

Pozzo



Beni Godot sandınız.

Vladimir



O, hayır Bayım, bir an bile...

Pozzo



Kim o?

Vladimir



Bir...bir tanıdık.

Estragon



Hiç de değil, doğru dürüst tanımıyoruz bile.

Vladimir



Doğru... Pek iyi tanımıyoruz... ama gene de...

Estragon



Şahsen görsem bile tanımam.

Pozzo



Beni o sandınız.

Estragon



[Pozzo'nun önünden geri çekilerek]. Yani ... anlarsınız... karanlık... gerginlik... beklerken... doğrusu...bir an... sandım ki...

Pozzo



Beklerken mi ? Demek onu bekliyordunuz?

Vladimir



Ya, işte...

Pozzo



Burda mı? Benim toprağımda?

Vladimir



Kötü bir niyetimiz yoktu.

Estragon



Niyetimiz iyiydi.

Pozzo



Yol herkese açık.

Vladimir



Biz de böyle düşünmüştük.

Pozzo



Bu utanç verici. Ama buradasınız işte.

Estragon



Elden ne gelir?

Pozzo



[yüce gönüllülük gösterisi yaparak]. Artık bundan söz etmeyelim, [ipi çeker.] Kalk, domuz! [Bir an.] Ne zaman düşse uyuyuverir. [ipi çeker.] Kalk domuz! [Ayağa kalkıp taşıdığı şeyleri toplayan Lucky'nin çıkardığı gürültü. Pozzo ipi çeker.] Geri dön! [Lucky geri geri sahneye girer.] Dur! [Lucky durur.] Dön! [Lucky döner. Vladimir ve Estragon'a tatlı dillilikle.] Beyler, sizlerle karşılaştığım için mutluyum. [İnanmadıklarını görünce.] Evet, evet, gerçekten mutluyum, [ipi çeker.] Yaklaş! [Lucky yaklaşır.] Dur! [Lucky durur.] Ya, insan yalnız yolculuk ederken yol uzun görünüyor işte... [Saatine bakar]... evet, altı saat, doğru, tam tamına altı saattir hiç bir canlı yoktu ortalıkta. [Lucky'ye.] Palto! [Lucky bavulu yere bırakır, yaklaşır, paltoyu verir, yerine döner, bavulu yeniden alır.] Tut şunu! [ Pozzo kırbacı uzatır. Lucky yaklaşır, iki eli de dolu olduğu için kırbacı ağzına alır, sonra yerine döner. Pozzo paltosunu giymeye koyulur, durur.] Palto! [Lucky bavulu, sepeti ve iskemleyi yere bırakır, yaklaşır, Pozzo'nun paltoyu giymesine yardım eder, yerine döner, bavulu, sepeti ve iskemleyi yerden alır.] Bu akşam sanki bir sonbahar havası var. [Pozzo paltosunu iliklemeyi bitirir, eğilip kendine bakar, doğrulur.] Kırbaç! [Lucky yaklaşır eğilir, Pozzo ağzından kırbacı çekip alınca yerine döner.] Evet beyler, benzerlerimden uzakta öyle pek fazla kalamam. [Gözlüğünü takıp iki benzerine bakar] bana tam benzemeseler bile. [Gözlüğünü çıkarır.] iskemle! [Lucky bavulu ve sepeti yerine bırakır, yaklaşır, iskemleyi açar, yere koyar, yerine döner, bavulu ve sepeti alır.] Yaklaş! [Lucky bavulu ve sepeti yere bırakır, yaklaşır, iskemleyi kımıldatır, yerine döner, bavulu ve sepeti alır. Pozzo oturur, kırbacının ucunu Lucky'nin göğsüne dayayıp iter.] Geri! [Lucky geriye bir adım atar.] Daha geri! [Lucky geriye bir adım daha atar.] Dur! [Lucky durur. Vladimir ve Estragon'a] İşte bu yüzden, yine yola düşmeden izninizle sizlerle biraz çene çalayım dedim. Sepet! [Lucky yaklaşır, sepeti verir, yerine döner.] Açık hava insanın iştahını açıyor. [Sepeti açar, bir parça tavuk ve bir şişe şarap çıkarır.] Sepet! [Lucky yaklaşır, sepeti alır ve yerine döner.] Daha geri! [Lucky geriye bir adım atar.] Kokuyor. Şerefinize!

Şişeden biraz içer, yere koyar ve yemeğe başlar. Sessizlik.



Vladimir ile Estragon önce çekinerek sonraları cüretli bir biçimde Lucky'nin etrafında dönüp her taraftan incelerler. Pozzo tavuğu açgözlülükle yer kemikleri yalayıp bir tarafa atar. Lucky, bavul ve sepet yere değene değin yavaş yavaş çöker sonra sıçrayarak doğrulur ve tekrar çökmeye başlar. Ayakta uyuyan birinin ritmi.

Estragon



Derdi ne?

Vladimir



Yorgun görünüyor.

Estragon



Niye elindekileri yere koymuyor?

Vladimir



Ne bileyim? [Lucky'ye iyice yaklaşırlar.] Dikkat!

Estragon



Şuna bir şey desene.

Vladimir



Bak!

Estragon



Neye?

Vladimir



[işaret ederek]. Boynuna!

Estragon



[boyna bakarak]. Ben bir şey görmüyorum.

Vladimir



İşte, burda!

Estragon Vladimir'in tarafına geçer.

Estragon



Ha, tamam!

Vladimir



İrinli bir yara.

Estragon



İpten.

Vladimir



Sürtünmeden.

Estragon



Kaçınılmaz.

Vladimir



Düğümden.

Estragon



Yıpratmadan.

İncelemelerini sürdürürler, yüzünde dururlar.

Vladimir



[istemeye istemeye]. Görünüşü fena değil.

Estragon



[omuzlarını silkerek, çarpık bir yüzle.] Öyle mi dersin?

Vladimir



Biraz kadınsı.

Estragon



Salyası akıyor, bak.

Vladimir



Kaçınılmaz.

Estragon



Ağzı köpürük içinde, bak.

Vladimir



Biraz bön galiba.

Estragon



Aptalın teki.

Vladimir



[daha yakından bakar]. Ur gibi bir şey bu.

Estragon



[aynı şekilde]. Belli değil.

Vladimir



Soluk soluğa.

Estragon



Kaçınılmaz.

Vladimir



Şunun gözlerine bak!

Estragon



Nesi var gözlerinin?

Vladimir



Dışarıya fırlamış.



Estragon



Bence, gidici bu.

Vladimir



Belli olmaz. [Bir an.] Bir soru sorsana şuna.

Estragon



Doğru olur mu dersin?

Vladimir



Ne kaybederiz?

Estragon



[çekine çekine]. Bayım...

Vladimir



Daha yüksek.

Estragon



[Daha yüksek]. Bayım...

Pozzo



Rahat bırakın onu! [Yemeğini bitirmiş, elinin tersiyle ağzını silmekte olmakta olan Pozzo'ya doğru dönerler.] Görmüyor musunuz, dinlenmek istiyor. Sepet! [Bir kibrit çakıp, piposunu yakmaya başlar. Estragon yerdeki tavuk kemiklerini görür, iştahla gözlerini onlara diker. Lucky kımıldayınca, Pozzo kibriti öfkeyle fırlatıp ipi çeker.] Sepet! [Lucky düşecek gibi olur, kendini toplar, yaklaşıp şişeyi sepete koyar ve yerine döner. Estragon gözünü kemiklerden ayırmaz. Pozzo bir kibrit daha çakıp, piposunu yakar.] Ne beklersin, onun işi değil ki bu. [Piposundan bir duman çeker, bacaklarını uzatır.] Oh be!

Estragon



[çekine çekine.] Şey, Bayım...

Pozzo



Ne var dostum?

Estragon



Eee şey... bitirdiyseniz diyorum şeyleri... eee... kemikleri... ihtiyacınız...eee...var mıydı, Bayım?

Vladimir



[sinirlenir.] Patladın mı, beklesene biraz!

Pozzo



Yo, yo, sorsun canım. Kemiklere ihtiyacım var mı? [Kırbacının ucuyla kemikleri karıştırır.] Hayır, şahsen artık onlara ihtiyacım yok. [Estragon kemiklere doğru bir adım atar.] Ama... [Estragon durur.]...kuramsal olarak kemikler hamalın hakkıdır. Bu yüzden ona sorsanız iyi olur. [Estragon Lucky'ye doğru döner, duraksar.] Hadi, hadi, çekinmeyin, sorun, söyler. [Estragon Lucky'ye doğru gider. Önünde durur.]

Estragon



Bayım... özür dilerim, Bayım...

Pozzo



Seninle konuşuyorlar domuz! Cevap ver! [Estragon’a.] Bir daha sorun.

Estragon



Özür dilerim Bayım, kemikler, acaba kemikleri istiyor muydunuz?

Lucky uzun uzun Estragon'a bakar.

Pozzo



[Kendinden geçerek.] Bay! [Lucky başını öne eğer.] Cevap ver! Kemikleri istiyor musun, istemiyor musun? [Lucky susar. Estragon'a.] Sizin olsun. [Estragon kemiklerin üstüne atlar, toplayıp kemirmeye başlar.] Bu işten hoşlanmadım. Daha önceden kemikleri hiç reddetmemişti. [Endişeyle Lucky'ye bakar.] Bir de hasta olup başıma kalırsa işimiz iş! [Piposundan bir duman çeker]

Vladimir



[patlar.] Bu kadarı da fazla!

Sessizlik. Şaşıran Estragon kemirmeyi bırakır, bir Pozzo'ya bir Vladimir'e bakar. Pozzo sakin görünmektedir, Vladimir ise sıkıntılı.

Pozzo



[Vladimir'e]. Dilinizin altında ne var?

Vladimir



[kararlı, kekeleyerek]. Bir insana... [Lucky'yi işaret eder]... böyle davranmak... bence...yo...bir insana...yo...bu kadarı fazla!

Estragon



[Bir köşede kalmak istemeyip.] Rezalet!

Kemirmeye devam eder.

Pozzo



Çok acımasızsınız. [Vladimir'e.] Kaba kaçmazsa sorabilir miyim, kaç yaşındasınız? [Sessizlik.] Altmış? Yetmiş? [Estragon'a] Sizce kaç yaşındadır?

Estragon



Onbir.

Pozzo



Saygısızlık ettim. [Piposunu kırbacına vurur, kalkar.] Gitmem lazım. Yoldaşlığınız için teşekkür ederim. [Düşünür.] Yoksa gitmeden bir pipo daha mı içsem, ne dersiniz? [Hiçbir şey demezler.] A ben çok az pipo içerim, pek çok az. Birini söndürmeden öbürünü yakanlardan değilimdir. [Elini kalbine götürüp içini çeker] çarpıntı yapıyor. [Sessizlik.] Nikotin bu, ne kadar dikkat ederseniz edin, gene de içinize çekiyorsunuz. [iç çekişler.] Bilirsiniz işte. [Sessizlik.] Ama belki de siz içmiyorsunuzdur? Evet? Hayır? Önemi yok. [Sessizlik.] İyi de ayağa kalkmışken şimdi yine oturmam yapmacık olmaz mı? Şeyi belli etmeden, nasıl desem, sendelediğimi belli etmeden otursam. [Vladimir'e] Efendim? [Sessizlik.] Belki de bir şey demediniz? [Sessizlik.] Önemi yok. Bakalım...

Düşünür.

Estragon



Oh be!

Kemikleri cebine koyar.

Vladimir



Hadi gidelim.

Estragon



Bu kadar erkenden mi?

Pozzo



Bir dakika! [İpi çeker.] İskemle! [Kırbacıyla işaret eder. Lucky iskemleyi yere koyar.] Daha! Şuraya! [Oturur. Lucky yerine döner.] Oldu işte!

Piposunu doldurur.

Vladimir



[hiddetle]. Gidelim!

Pozzo



Umarım gitmenize ben sebep olmuyorumdur. Biraz daha bekleyin pişman olmazsınız.

Estragon



[sadaka kokusu alarak]. Acelemiz yok.

Pozzo



[piposunu yakarak]. İkincisi asla o kadar iyi olmaz.[Pipoyu ağzından çıkarıp, onun hakkında düşünür]... Birincisi kadar yani. [Pipoyu yeniden ağzına alır.] Ama gene de iyidir.

Vladimir



Ben gidiyorum.

Pozzo



Varlığıma tahammül edemiyor artık. Belki öyle çok insancıl değilimdir, ama kimin umurunda? [Vladimir'e.] Düşüncesizce bir şey yapmadan iyi düşünün. Diyelim ki şimdi hava aydınlıkken gidiyorsunuz, doğru aydınlık. [Hepsi göğe bakarlar.] Güzel. [Göğe bakmayı bırakırlar.] Peki ama bu durumda- [Piposunu çıkarır, inceler] - yanılıyor muyum-[Piposunu tekrar yakar]- bu durumda- [Bir duman çeker] - bu durumda- [ Bir duman çeker] -peki ama bu durumda şu... Godet...Godot...Godin'le buluşmanız ne olacak... kimi kastettiğimi anlıyorsunuz işte, geleceğinizin bağlı olduğu adamı...[Bir an.]...en azından yakın geleceğinizin?

Vladimir



Nerden çıkarıyorsunuz bunu?

Pozzo



Benimle yeniden konuşuyor işte! Bu böyle devam ederse yakında can ciğer dost olacağız.

Estragon



Elindeki niye yere bırakmıyor?

Pozzo



Ben de onunla tanıştığıma memnun olurum. Ne kadar insanla tanışırsam o kadar mutlu olurum. En bayağı yaratık bile insanın bilgisini arttırıyor, zenginleştiriyor, kendisine neler bağışlandığının daha çok farkına varmasını sağlıyor. Siz bile... [Gösterişçi bir şekilde onları kastettiği anlaşılsın diye Vladimir ile Estragon'a bakar]... Siz bile kim bilir, bana bir şeyler katmış olacaksınız.

Estragon



Elindekileri niye yere bırakmıyor?

Pozzo



Gerçi şaşarım buna ama.

Vladimir



Size bir soru soruluyor.

Pozzo



[sevinerek]. Bir soru! Kim? Ne? Biraz önce korkuyla titreyip bana Efendim diye sesleniyordunuz. Şimdi soru soruyorsunuz. Sonumuz kötü olacak!

Vladimir



[Estragon'a]. Sanırım dinliyor.

Estragon



[Lucky'nin etrafında dolaşarak]. Ne?

Vladimir



Şimdi sorabilirsin. Kulak kesildi.

Estragon



Ne soracağım?

Vladimir



Elindekileri niye yere bırakmadığını...

Estragon



Ben de merak ediyordum.

Vladimir



İyi ya, sorsana.

Pozzo



[sorunun kaybolacağından korkarak, bu konuşmaları endişeyle izlemiştir]. Elindekileri niye yere bırakmadığını mı öğrenmek istiyorsunuz.

Vladimir



Evet.

Pozzo



[Estragon'a]. Bundan eminsiniz değil mi?

Estragon



Manda gibi soluyor.

Pozzo



Cevabı Şu. [Estragon'a.] Ama rahat durun lütfen, sinirlendiriyorsunuz beni.

Vladimir



Buraya gel.

Estragon



Ne var?

Vladimir



Konuşacak.

Estragon Vladimir'in yanına gider. Hareketsiz, yan yana, beklerler

Pozzo



Güzel. Herkes hazır mı? Herkes bakıyor mu bana? [Lucky'ye bakar ipi çeker. Lucky başını kaldırır.] Bana bak, domuz! [Lucky ona bakar.] Güzel! [Piposunu cebine koyar, küçük bir püskürteç çıkarıp boğazına sıkar, püskürteci cebine geri koyar, boğazını temizler, tükürür, püskürteci tekrar çıkarır, tekrar boğazına sıkar, cebine geri koyar.] Ben hazırım. Herkes dinliyor mu? Herkes hazır mı? [Hepsine sırayla bakar, ipi çeker.] Domuz! [Lucky başını kaldırır.] Boşa konuşmayı sevmem. Güzel. Dur bakayım.

Düşünür.

Estragon



Ben gidiyorum.

Pozzo



Öğrenmek istediğiniz tam olarak neydi?

Vladimir



Niye elin...

Pozzo



[kızarak]. Sözümü kesmeyin! [Bir an. Daha sakin.] Hep bir ağızdan konuşursak bir yere varamayız. [Bir an.] Ne diyordum? [Bir an. Daha yüksek sesle.] Ne diyordum?

Vladimir ağır bir yük taşıyan birinin taklidini yapar hareketleriyle. Pozzo ona bakar, kafası karışmıştır.

Estragon



[zorlanarak.] Elindekiler.[Lucky'yi işaret eder.] Niye? Hep tutmak. [Bel verir, soluk soluğadır.] Hiç yere koymamak. [Ellerini açar, rahatlayarak doğrulur.] Niye?

Pozzo



Haa! Neden daha önce böyle söylemediniz? Niye kendini zahmete sokuyor? Açıklamaya çalışalım bunu. Buna hakkı yok mu? Tabii ki var. Demek ki kendisi istemiyor. O zaman soracaksınız, peki niye istemiyor? [Bir an.] Baylar, cevabı şu.

Vladimir



[Estragon'a] Dikkatli dinle.

Pozzo



Beni etkilemek için yapıyor bunu, onu bırakmayayım diye.

Estragon



Ne?

Pozzo



Pek iyi açıklayamadım galiba. Ondan ayrılma düşüncesini bir yana bırakayım diye gönlümü almak istiyor. Yo, tam bu da değil.

Vladimir



Onu başınızdan savmak mı istiyorsunuz?

Pozzo



Bunu bana yutturmak istiyor, ama yutmam.

Vladimir



Onu başınızdan savmak mı istiyorsunuz?

Pozzo



Ne kadar iyi taşıdığını görünce onu bu iş yanımda tutacağımı düşünüyor.

Estragon



Bıktınız mı ondan?

Pozzo



Aslında domuz gibi taşıyor taşımasına ama onun işi bu değil.

Vladimir



Onu başınızdan savmak mı istiyorsunuz?

Pozzo



Yorulmak bilmezliğini görünce kararımdan pişman olacağımı sanıyor. Acınası hesabı bu onun. Sanki başka köle bulamayacağım! [Üçü de Lucky'ye bakarlar.] Atlas, Jüpiter'in oğlu! [Sessizlik.] İşte düşündüğüm bu. Başka bir sorunuz var mı? Püskürteç.

Vladimir



Onu başınızdan savmak mı istiyorsunuz?

Pozzo



Dikkat edin ben onun yerinde, o da benim yerimde olabilirdi pekâla. Talih böyle istemeseydi. Herkese lâyığı.

Vladimir



Onu başınızdan savmak mı istiyorsunuz?

Pozzo



Efendim?

Vladimir



Onu başınızdan savmak mı istiyorsunuz?

Pozzo



Öyle, onu pekala kovabilirim, ama öyle yapacağıma, yani kıçına bir tekme atacağıma iyi yürekliliğimden pazara götüreceğim onu, umarım orada onu iyi bir fiyata satabilirim. Aslına bakarsanız böylesi yaratıkları kovmak mümkün değil. En iyisi, öldürmek böylelerini.

Lucky ağlar

Estragon



Ağlıyor.

Pozzo



Kocamış itler bile daha onurludurlar. [Mendilini Estragon'a uzatır.] Madem acıyorsunuz, avutun şunu. [Estragon duraksar.] Hadi. [Estragon mendili alır.] Gözyaşlarını silin, silin ki daha az terkedilmiş hissetsin kendini.

Estragon duraksar.

Vladimir



Ver şunu da ben yapayım bari.

Estragon mendili vermeyi reddeder. Çocukça hareketler.

Pozzo



Acele edin, kesecek şimdi. [Estragon Lucky'ye yaklaşır ve gözlerini silmeye davranır. Lucky, Estragon'un kaval kemiğine şiddetli bir tekme atar. Estragon mendili atıp korkuyla geri çekilir, acıdan uluyarak sahnede seke seke dolanır.] Mendil!

Lucky bavulu ve sepeti bırakır, mendili yerden alıp Pozzo'ya verir, yerine döner, yerden bavulu ve sepeti alır.

Estragon



Off, domuz! [Pantolonun paçasını sıyırır.] Sakatladı beni.

Pozzo



Yabancıları sevmediğini söylemiştim size.

Vladimir



[Estragon'a]. Bakayım. [Estragon bacağını gösterir. Pozzo'ya kızarak.] Bacağı kanıyor!

Pozzo



Bu iyiye işaret.

Estragon



[tek ayak üstünde]. Bir daha hiç yürüyemeyeceğim!

Vladimir



[müşfik.] Ben seni taşırım. [Bir an.] Gerekirse.

Pozzo



Ağlamayı kesti. [Estragon'a] Sanki onun yerini siz aldınız. [Lirik.] Yeryüzünün gözyaşları hep sabit kalır. Biri ağlamaya başlamışsa, başka bir yerde bir başkasının gözyaşları dinmiştir. Aynı şey gülmek için de geçerlidir. [Güler.] Kuşağımız için kötü söz etmeyelim, önceki kuşaklardan daha mutsuz değil çünkü. [Bir an.] İyi söz de etmeyelim. [Bir an.] İyisi mi hiç söz etmeyelim. [Bir an. Sakınarak.] Nüfusun arttığı doğru.

Vladimir



Yürümeye çalış.

Estragon aksak birkaç adım atar, Lucky'nin önünde durup üzerine tükürür, sonra gidip tümseğe oturur.

Pozzo



Bütün bu güzel şeyleri bana kim öğretti bilin bakalım. [Bir an. Lucky'yi işaret ederek.] Lucky'ciğim!

Vladimir



[gökyüzüne bakarak.] Hiç gece olmayacak mıdır nedir.

Pozzo



Fakat ona göre bütün düşüncelerim, bütün duygularım düzayak şeylerdi. [Bir an. Aşırı hiddetle.] Mesleki kaygılar! [Daha sakin.] Güzellik, incelik, has gerçek, bütün bunların beni aştığını biliyordum. O zaman ben de bir vurmalık aldım.

Vladimir



[irkilerek gökyüzüne bakmayı keser]. Bir vurmalık mı?

Pozzo



Bu yaklaşık atmış yıl önceydi... [Saatine bakar]... evet yaklaşık altmış. [Gururla kabararak.] O kadar yaşlı göstermiyorum değil mi? Onun yanında bir delikanlı gibi görünüyorum, ha! [Bir an.] Şapka! [Lucky sepeti yere koyar ve şapkasını çıkarır. Uzun beyaz saçı yüzüne dökülür. Şapkasını koltuğunun altına sıkıştırıp sepeti alır.] Şimdi bana bakın. [Pozzo şapkasını çıkarır. (Dördü de melon şapka takarlar.) Hiç saçı yoktur. Şapkasını yeniden başına geçirir.] Gördünüz mü?

Vladimir



Şimdi de başınızdan atıyorsunuz onu ha? Böylesine yaşlı, sadık bir uşağı!

Estragon



Pis domuz!

Pozzo giderek tedirginleşir.

Vladimir



İşe yarayan kısımlarını yedikten sonra, şimdi onu tıpkı bir... tıpkı, bir muz kabuğu gibi fırlatıp atıyorsunuz. Gerçekten...

Pozzo



[inleyerek, başı ellerinin arasında] Dayanamıyorum... artık... neler yapıyor... tahmin edemezsiniz... korkunç... gitmesi gerek... [Kollarını sallar]... Çıldırıyorum... [Yere çöker, başı ellerinin arasında]... Dayanamıyorum... artık...

Sessizlik. Hepsi Pozzo'ya bakarlar.

Vladimir



Dayanamıyor.

Estragon



Artık.

Vladimir



Çıldırıyor.

Estragon



Korkunç.

Vladimir



[Lucky'ye.] Ne cüret! İğrenç bir şey bu! Böylesi iyi bir efendiye böylesi acı çektirmek! Bunca yıldan sonra! Gerçekten!

Pozzo



[Hıçkırıklar içinde.] Bir zamanlar ne iyiydi...yardım ederdi... ve eğlenirdi... güzel meleğim...ama şimdi...öldürüyor beni.

Estragon



[Vladimir'e] Yerine başka birini mi almak istiyor?

Vladimir



Ne?

Estragon



Birisinin onun yerini almasını istiyor mu istemiyor mu?

Vladimir



Sanmam.

Vladimir



Ne?

Vladimir



Bilmiyorum.

Estragon



Ona sor.

Pozzo



[daha sakin]. Baylar bana ne oldu bilmiyorum. Bağışlayın beni. Tüm söylediklerimi unutun. [Gittikçe eski haline döner.] Söylediklerimi tam olarak hatırlamıyorum, ama emin olun hiçbiri doğru değildi. [Doğrulur, göğsüne vurur.] Acı çektirilebilecek bir adama benziyor muyum ben? Açık sözlü olun. [Ceplerini karıştırır.] Pipoma ne yaptım?

Vladimir



Çok hoş bir akşam geçiriyoruz.

Estragon



Unutulmaz.

Vladimir



Hem daha bitmedi.

Estragon



Ya, öyle.

Vladimir



Daha bu başlangıç.

Estragon



Berbat.

Vladimir



Ucuz piyeslerden de kötü.

Estragon



Sirkten.

Vladimir



Müzikholden.

Estragon



Sirkten.

Pozzo



Şu pipoyu ne yapmış olabilirim?

Estragon



Ne komik bir adam! Ivır zıvırını kaybetmiş.

Gürültüyle güler.

Vladimir



Birazdan dönerim.

Aceleyle çıkışa doğru gider.

Estragon



Koridorun sonunda, solda.

Vladimir



Yerimi tut.

Vladimir çıkar.

Pozzo



[neredeyse ağlayarak]. Pipomu kaybettim, en iyi cinstendi hem de.

Estragon



[Katıla katıla]. Ölümüm bu adamın elinden olacak.

Pozzo



Siz de görmediniz değil mi? [Vladimir'i göremeyince.] A! Gitmiş! Hoşçakalın bile demeden! Nasıl olur! Biraz bekleyebilirdi!

Estragon



Altına edecekti neredeyse.

Pozzo



Ha! [Bir an.] İyi o zaman, tabii bu durumda...

Estragon



Buraya gelin.

Pozzo



Niye?

Estragon



Görürsünüz.

Pozzo



Kalkmamı mı istiyorsunuz?

Estragon



Çabuk, çabuk! [Pozzo yerinden kalkar Estragon'un yanına gider. Estragon işaret eder.] Bakın!

Pozzo



[gözlüğünü takıp.] Ooo!

Estragon



Bitti.

Vladimir girer, suratı asıktır. Lucky'ye omuz atıp geçer iskemleyi tekmeyle devirir, tedirgin bir şekilde dolanır.

Pozzo



Memnun olmamış.

Estragon



[Vladimir'e] Neler kaçırdın? Yazık

Vladimir durur, iskemleyi düzeltir, sağa sola gitmeyi sürdürür, yatışmaktadır.

Pozzo



Yatışıyor. [Etrafına bakarak.] aslında her şey yatışıyor. Büyük bir sükûn çöküyor.

[Elini kaldırarak.] Dinleyin! Pan uyuyor.

Vladimir



Hiç gece olmayacak mıdır nedir?

Üçü de gökyüzüne bakarlar.

Pozzo



Gece olmadan gitmeyeceksiniz herhalde?

Estragon



Şey...biliyorsunuz...

Pozzo



Çok doğal bir şey bu, çok doğal. Ben de sizin yerinizde olsaydım, benim de sizin gibi bir Godin...Godet...Godot...ya da her kimse onunla bir randevum olsaydı, zifiri karanlık çökmeden vazgeçmez, beklerdim. [İskemleye bakar.] Çok oturmak istedim, ama bilmem nasıl olacak?

Estragon



Yardım edebilir miyim?

Pozzo



Belki isterseniz?

Estragon



Neyi istersem?

Pozzo



Oturmamı isterseniz.

Estragon



Bunun yardımı olacak mı?

Pozzo



Olur herhalde.

Estragon



İyi öyleyse. Oturun, Bayım, Lütfen.

Pozzo



Hayır hayır, gerek yok! [Bir an. Alçak sesle.] Bir daha sorun.

Estragon



Hadi, oturun rica ederim, üşüteceksiniz.

Pozzo



Gerçekten öyle mi düşünüyorsunuz?

Estragon



Tabii ki.

Pozzo



Haklısınız şüphesiz. [Oturur.] İşte oldu! [Bir an.] Sağol, sevgili dostum. [Saatine bakar.] Ama artık gitmem lazım, geç kalacağım yoksa.

Vladimir



Zaman durdu.

Pozzo



[Saatini kulağına götürür.] İnanmayın buna, Bayım, inanmayın. [Saatini tekrar cebine koyar.] Neye isterseniz inanın, ama buna değil.

Estragon



[Pozzo'ya]. Ona bugün her şey karanlık görünüyor.

Pozzo



Semâ hariç. [Böyle güzel bir söz kullandığı için mutlu güler.] Ama görüyorum ki, buralardan değilsiniz, gün batımlarımızın neler yapabileceğini bilmiyorsunuz. Anlatayım mı size? [Sessizlik. Estragon yine çizmesiyle oynamaktadır, Vladimir şapkasıyla.] Sizleri kıramam. [Püskürteç.] Biraz dikkat lütfen. [Vladimir ve Estragon oyunlarını sürdürürler, Lucky yarı uyumaktadır. Pozza yavaşça kırbacını şaklatır.] Nesi var bu kırbacın? [Ayağa kalkıp daha bir şiddetle şaklatır, sonunda başarır, Lucky sıçrar. Vladimir'in şapkası, Estragon'un çizmesi, Lucky'nin şapkası yere düşer. Pozzo kırbacı fırlatır.] Bu kırbacın işi bitmiş. [Vladimir ile Estragon'a bakar.] Ne diyordum?

Vladimir



Hadi gidelim.

Estragon



Fakat ayakta durmayın rica ederim, üşütüp öleceksiniz.

Pozzo



Doğru. [Oturur. Estragon'a] Adınız neydi?

Estragon



Adem

Pozzo



[dinlememiştir.] Ha evet! Gece. [Kafasını kaldırır.] Ama biraz daha dikkatli olun, n'olur, yoksa bir yere varamayacağız [Gökyüzüne bakar.] Bakın! [Hepsi göğe bakar, yalnız Lucky yine sızmıştır. Pozzo ipi çeker.] Göğe baksana domuz! [Lucky göğe bakar.] İyi, bu kadar yeter. [Göğe bakmayı bırakırlar.] Bunda olağanüstü olan ne? Gökyüzü işte. Günün bu saatinde her yerde görülebilecek soluk ve aydınlık bir gökyüzü. [Bir an.] Bu iklimlerde [Bir an.] Hava güzel olduğunda. [Lirik.] Bir saat önce [Saatine bakar, her zamanki konuşma biçimiyle.] aşağı yukarı [Lirik.] yağmur bardaktan boşalırcasına yağdıktan sonra... şeyden beri [Duraksar, her zamanki gibi] diyelim ki sabahın onundan beri [Lirik.] Usandırıcı kızıl, beyaz ışık selleri parlaklığını yitirmeye başlar, solmaya [iki elini de yavaş yavaş kapatır.] solmaya, her an biraz daha solmaya, biraz daha, ta ki... [Dramatik bir duruş, yavaş yavaş kapatmakta olduğu ellerini aniden olabildiğince geniş açar] püff! Biter! Dinlenmeye çekilir. Ama - [Elini öğüt verirmiş gibi kaldırır]- ama bu yumuşaklık ve huzur örtüsünün ardında gece hızla yaklaşıyor [çınlayan bir sesle] ve üstümüze çöküverecek [Parmaklarını şıklatır] hop! Böyle işte! [Esini kalmaz artık] tam da onu en az beklediğimiz anda. [Sessizlik. Kederli.] Bu kancık dünyada böyle oluyor işte.

Uzun bir sessizlik.

Estragon



İnsan bildiği sürece.

Vladimir



Uygun anı bekleyebilir.

Estragon



Ne umacağını bilir.

Vladimir



Meraka gerek kalmaz.

Estragon



Yalnızca beklenir.

Vladimir



Alışığız buna.

Şapkasını yerden alır, içine dikkatle bakar, sallar, başına takar.

Pozzo



Nasıl buldunuz beni? [Vladimir ve Estragon ona boş boş bakarlar]. İyi? İdare eder? Orta? Zayıf? Daha iyi olabilir?

Vladimir



[önce anlayarak]. Ah çok iyi, çok çok iyi.

Pozzo



[Estragon'a]. Ya sizce, Bayım?

Estragon



A bundan iyisi can sağlığı.

Pozzo



Teşekkürler, beyler, teşekkürler. [Bir an.] Teşvik edilmeye o kadar ihtiyacım var ki!

[Bir an.] Sonlara doğru biraz zayıfladım, fark etmediniz mi?

Vladimir



Oh, belki çok çok az.

Estragon



Ben kasti sandım.

Pozzo



Görüyorsunuz belleğim zayıf.

Sessizlik.

Estragon



Bu arada hiçbir şey olmuyor.

Pozzo



Sıkıcı mı buldunuz?

Estragon



Biraz.

Pozzo



[Vladimir'e]. Ya siz, Bayım?

Vladimir



Daha çok eğlendiğim olmuştu doğrusu.

Sessizlik. Pozzo içten içe mücadelededir.

Pozzo



Baylar, bana... nazik davrandınız

Estragon



Hiç de değil!

Vladimir



Ne düşünce!

Pozzo



Evet evet, doğru davrandınız. Ben de kendime bu kadar canları sıkılan bu dürüst insanlar için ne yapabilirim diye sordum.

Estragon



On frank da yeterdi.

Vladimir



Biz dilenci değiliz!

Pozzo



Onları eğlendirmek için, diye sordum kendi kendime, yapabileceğim bir şey var mı? Onlara kemik verdim, şundan bundan söz ettim, demin günbatımını açıkladım. Ama bu yeterli mi, işte bu azap veriyor bana, bu yeterli mi?

Estragon



Hadi beş olsun.

Vladimir



[Estragon'a kızarak]. Yeter artık!

Estragon



Daha aşağıya inemezdim.

Pozzo



Bu yeterli mi? Şüphesiz. Ama ben açık fikirli biriyimdir. Yaratılışım gereği. Bu akşam. Çok kötü bu. [ipi çeker. Lucky ona bakar.] Çünkü acı çektirecek bu bana, bu kesin. [Yerden kırbacı alır.] Hangisini tercih ederdiniz? Ona dans mı ettirelim, şarkı mı söyletelim, yoksa bize ezbere bir şeyler mi okusun ya da düşünsün ya da-

Estragon



Kim?

Pozzo



Kim olacak! Siz düşünmeyi bilmiyor musunuz yoksa, siz ikiniz?

Vladimir



O düşünüyor mu?

Pozzo



Tabii ki. Yüksek sesle. Bir zamanlar çok güzel düşünürdü. Saatlerce dinlerdim onu. Şimdiyse... [Ürperir.] Benim için çok daha kötü. Neyse, bizim için bir şeyler düşünsün, ister misiniz?

Estragon



Bence dans etsin, daha eğlenceli olur.

Pozzo



Belli olmaz.

Estragon



Değil mi, Didi, daha eğlenceli olmaz mı?

Estragon



Ben düşünürken duymak isterdim onu.

Estragon



Belki önce dans edip sonra düşünebilir, ondan çok şey mi istemiş oluyorum acaba?

Vladimir



[Pozzo'ya]. Mümkün mü?

Pozzo



Tabii çok kolay. Doğal düzeni bu.

Kısa bir süre güler.

Vladimir



Öyleyse dans etsin.

Sessizlik.

Pozzo



Duyuyor musun, domuz?

Estragon



Hiç reddettiği olmaz mı?

Pozzo



Bir kere etmişti. [Sessizlik.] Dans et, sefil!

Lucky bavulu ve sepeti bırakır, öne doğru ilerler, Pozzo'ya döner. Lucky dans eder. Durur.

Estragon



Bu kadarcık mı?

Pozzo



Tekrar!

Lucky aynı hareketleri tekrarlar, durur.

Estragon



Pöh! Bunu ben de yapardım. [Lucky'yi taklit eder, düşecek gibi olur.] Biraz çalışmak lazım.

Pozzo



Bir zamanlar frandol, fling, brol, cig, fandango, hatta gemici dansı bile yapardı. Zıplayıp dururdu. Artık en çok bunu yapabiliyor. Bu dansa ne diyor biliyor musunuz?

Estragon



Şamar Oğlanının Acısı.

Vladimir



Sıkı Sıçış.

Pozzo



Ağ Dansı. Bir ağa yakalandığını düşünüyor.

Vladimir



[eleştirmen havalarına girerek.] Öyle bir şey vardı ki...

Lucky eşyaların yanına dönmeye davranır.

Pozzo



Çüşş!

Lucky olduğu yerde kalır.

Estragon



Ne zaman reddetmişti anlatsanıza!

Pozzo



Zevkle, zevkle [Ceplerini karıştırır.] Biraz bekleyin. [Karıştırır.] Spreyimi nereye koydum? [Karıştırır.] Al işte şimdi de bunu... [Başını yukarı kaldırır, donup kalmış gibidir. Zor duyulan bir sesle.] Püskürtecimi bulamıyorum!

Estragon



[Zor duyulan bir sesle].Sol ciğerim çok zayıf! [Yavaşça öksürür. Ortalığı çınlatan bir sesle] Ama sağ ciğerim manda ciğeri mübarek!

Pozzo



[Normal bir sesle]. N'apalım! Ne diyordum? [Düşünür.] Al işte şimdi de bu... [Başını kaldırır.] Yardım edin bana!

Estragon



Bir dakika!

Vladimir



Bir dakika!

Pozzo



Bir dakika!

Aynı anda üçü de şapkalarını çıkarıp ellerini alınlarına koyar, konsantre olurlar.

Estragon



[zafer edasıyla]. Hah!

Vladimir



Buldu.

Pozzo



[sabırsız]. Eee?

Estragon



Niye elindekileri yere bırakmıyor?

Vladimir



Saçmalık!

Pozzo



Emin misiniz?

Vladimir



Lanet olsun daha önce de anlattınız bunu!

Pozzo



Daha önce anlattım mı?

Estragon



Daha önce anlattı mı?

Vladimir



Elindekileri bıraktı zaten.

Estragon



[Lucky'ye göz atar]. Bırakmış. Eee peki?

Vladimir



Elindekileri bıraktığına göre niye bırakmadığını sormamız mümkün değil.

Pozzo



Doğru düşündünüz!

Estragon



Peki niye bıraktı?

Pozzo



Hadi buna da cevap verin.

Vladimir



Dans etmek için.

Estragon



Doğru!

Pozzo



Doğru!

Sessizlik. Şapkalarını giyerler.

Estragon



Hiçbir şey olduğu yok, kimse gelmiyor, kimse gitmiyor, berbat bir şey!

Vladimir



[Pozzo'ya]. Söyleyin de düşünsün

Pozzo



Şapkasını verin.

Vladimir



Şapkasını mı?

Pozzo



Şapkası olmadan düşünemez.

Vladimir



[Estragon'a]. Şapkasını ver.

Estragon



Ben mi! Bana yaptıklarından sonra mı! Dünya da olmaz!

Vladimir



Ben veririm.

Kımıldamaz.

Estragon



[Pozzo'ya.] Söyleyin de gidip kendi alsın.

Pozzo



Vermek daha iyi olur.

Vladimir



Ben veririm.

Yerden şapkayı alır ve kol boyu uzaklıktan Lucky'ye uzatır, Lucky kımıldamaz.

Pozzo



Başına koymalısınız.

Estragon



[Pozzo'ya]. Söyleyin de alsın. Başına koymak daha iyi.

Vladimir



Ben koyarım.

Lucky'ye arkadan dikkatlice yaklaşır, şapkayı başına koyup hemen geri çekilir. Lucky kımıldamaz.

Sessizlik.

Estragon



Ne bekliyor?

Pozzo



Geri çekilin! [Vladimir ile Estragon Lucky'den uzaklaşırlar. Pozzo ipi çeker. Lucky Pozzo'ya bakar.] Düşün, domuz! [Bir an. Lucky dansetmeye başlar.] Dur! [Lucky durur.] İleri! [Lucky ilerler.] Dur! [Lucky durur.] Düşün!

Sessizlik.

Lucky



Öte yandan eğer...

Pozzo



Dur! [Lucky durur.] Geri! [Lucky geriler.] Dur! [Lucky durur.] Dön! [Lucky seyircilere doğru döner.] Düşün!

Lucky'nin tiradı boyunca diğerleri şu tepkileri verir:

Vladimir ile Estragon pür dikkat dinlerler, Pozzo keyifsizdir, iğrenmektedir.

Vladimir ile Estragon sıkılmaya başlarlar, Pozzo'nun acıları artar.

Vladimir ile Estragon yine dikkat kesilirler, Pozzo gittikçe daha tedirgin inler.

Vladimir ile Estragon bağırıp çağırırlar. Pozzo doğrulup ipi çeker. Hepsi avazları çıkana kadar bağırmaktadırlar. Lucky ipi kendine çeker, sendeler, bağıra bağıra konuşur. Üçü birden karşı koyup, bağırmakta olan Lucky'nin üzerine atılırlar.

Lucky



Puncher ve Wattmann'in genel çalışmalarında ortaya konduğu üzre özel bir tanrının varlığı göz önüne alınırsa ki ki ki ki o beyaz sakallı ki ki ki ki o zamanın dışında uzamsız ki kutsal umursamazlığın kutsal duyarsızlığın kutsal dilsizliğin yücelerinden zamanla öğrenilecek bilinmeyen nedenlerle bazı istisnalar dışında hepimizi çok seven Kutsal Miranda ve onlar gibi acı çeken zamanla öğrenilecek bilinmeyen nedenlerle eziyete sokulmuş ateşe sokulmuş devam ederse ateşi alevlenecek ve şüphesiz göğü ateşe verecek yani gökyüzünü cehenneme çevirecek ki o gökyüzü o kadar mavi dingin ve sakin o kadar sakin ki ara ara da olsa hiç yoktan iyi ama o kadar hızlı değil ve dahası Testew ve Cunard'ın Posi'deki Esi-Antropopopometri Akakakakademisi tarafından ödüllendirilen yarım kalmış çalışmalarından bundan böyle kesinlikle anlaşılmıştır ki ama ama bilinmeyen nedenlerle o kadar hızlı olmayan Puncher ve Wattmann'in genel çalışmaları sonucu kesinlikle anlaşılmıştır ki Fartov ve Belcher'in bilinmeyen nedenlerle yarım kalmış emekleri ışığında Testew ve Cunard'ın yarım kalmış anlaşılmıştır ki çok kişi reddetse de Testew ve Cunard'ın Posi'sindeki insan, Esi'deki insan kısaca insan özetle insan beslenme ve boşaltmadaki gelişmelere rağmen erimektedir zayıflamaktadır erimektedir zayıflamaktadır ve aynı zamanda eşzamanlı olarak dahası bilinmeyen nedenlerle beden eğitimindeki tenis futbol koşu bisiklet yüzme uçma binicilik planör kayak kamuci* kızak her türlü tenis ölme uçma her türlü spor son bahar yaz kış kış her türlü tenis her türlü hokey gibi sporlardaki gelişmelere rağmen penisiline ağrı kesicilere kısaca özetlersem uçma kayma seksen dokuz delikli golf her türlü tenise rağmen kısaca bilinmeyen nedenlerle Feckham'da Peckham'da Fullham'da Clapham'da yani aynı zamanda eşzamanlı olarak dahası bilinmeyen zamanla öğrenilecek nedenlerle solmaktadır özetlersem Fullham Clapham özetlersem Papaz Berkeley'in ölümünden beri kelle başına ölü kaybı yaklaşık aşağı yukarı otuz santim yüz gram ondalık sisteme göre iyi ölçüdür yuvarlak rakamlar Conemara'da ayakta çorap çırılçıplak ancak bilinmeyen nedenlerle ama gerçekler ortada ve dahası çok daha ciddi Steinweg ve Peterman'ın kaybolan emeklerinin ışığında düşünüldüğünde ortaya şu çıkmakta ki daha çok daha ciddi ki Steinweg ve Peterman'ın kaybolan emeklerinin ışığında ışığında ışığında ovalarda dağlarda denizlerde ırmaklarda akan suda ateşte hava aynıdır ve sonra toprak yani hava ve sonra toprakta büyük don büyük karanlık hava büyük donda taş yuvası toprak yazık yazık tanrılarının altıyüz bilmem ne yılında hava toprak deniz taşların yuvası toprak derinlerde donda denizde karada ve havada özetlersem bilinmeyen nedenlerle tenise rağmen gerçekler ortada ama zamanla öğrenilecek özetlersem yazık yazık üstünde üstünde kısaca özetle taşların yuvasının üstünde üstünde şüphe yok özetlersem ama o kadar hızlı değil özetlersem kafatası soluyor soluyor soluyor ve aynı zamanda eşzamanlı olarak dahası bilinmeyen nedenlerle tenise rağmen sakalın üstünde üstünde alevler gözyaşları taşlar o kadar mavi o kadar sakin yazık yazık üstünde üstünde kafatası kafatası kafatası kafatası Connemara'da tenise rağmen bırakılmış terk edilmiş yarım daha ciddi emekler taşların yuvası kısaca özetlersem yazık yazık bırakılmış terkedilmiş kafatası kafatası Connemara'da tenise rağmen kafatası yazık taşlar Cunard [karmakarışık, son haykırışlar]... tenis... taşlar... o kadar sakin... Cunard... yarım...



Pozzo



Şapkası!

Vladimir Lucky'nin şapkasını kapar. Lucky susar. Düşer. Sessizlik. Galipler hızlı hızlı solurlar.

Estragon



Öcüm alındı!

Vladimir şapkayı inceler, içine dikkatle bakar.

Pozzo



Verin şunu! [Şapkayı Vladimir'den çekip alır, yere fırlatıp üstüne basar.] Bir daha düşünemeyecek!

Vladimir



Peki yürüyebilecek mi?

Pozzo



Yürüyecek misin sürünecek misin! [Lucky'yi tekmeler.] Kalk domuz!

Estragon



Ölmüştür belki de.

Vladimir



Öldüreceksiniz onu.

Pozzo



Kalk pislik! [İpi çeker.] Yardım edin!

Vladimir



Nasıl?

Pozzo



Kaldırın şunu!

Vladimir ile Estragon Lucky'yi ayağa kaldırırlar, bir an destek olup, sonra bırakırlar. Düşer.

Estragon



Mahsus yapıyor!

Pozzo



Tutmanız lazım. [Bir an.] Hadi, hadi kaldırın şunu.

Estragon



Cehenneme kadar yolu var!

Vladimir



Hadi, bir kere daha.

Estragon



Bizi ne zannediyor bu?

Lucky'yi kaldırırlar, tutarlar.

Pozzo



Bırakmayın! [Vladimir ile Estragon sendelerler.] Kımıldamayın! [Pozzo bavulu ve sepeti yerden alıp Lucky'nin yanına gelir.] Sıkı tutun! [Bavulu Lucky'nin eline verir. Lucky hemen bırakır.] Bırakmayın! [Bavulu tekrar Lucky'nin eline verir. Lucky yavaş yavaş elinde bavulu hissettikçe kendine gelir ve en sonunda parmakları sapı kavrar.] Sıkı tutun! [Aynı süreç sepet için de tekrarlanır.] Tamam! Bırakabilirsiniz. [Vladimir ile Estragon uzaklaşınca Lucky sendeler, sallanır, düşecek gibi olur, ama ayakları üstünde durmayı başarır, bavul ve sepet ellerindedir. Pozzo geriye gidip kırbacını şaklatır.] İleri! [Lucky sendeleyerek ilerler.] Geri! [Lucky sendeleyerek geriler.] Dön! [Lucky döner.] Oldu bu iş! Yürüyebiliyor. [Vladimir ve Estragon'a dönerek.] teşekkürler baylar, şimdi izin verirseniz size... [Ceplerini karıştırır]...en içten...[Karıştırır]...en içten... [Karıştırır.]...saatimi nereye koydum? [Karıştırır.] Gerçek bir köstekli saatti baylar, saniye şaşmazdı! [Hıçkırarak.] Dedem vermişti onu bana! [Yerde aranır, Vladimir ve Estragon da aynı şekilde. Pozzo ayağıyla Lucky'nin şapkasından kalanları döndürür.] Al işte şimdi de bu.

Vladimir



Belki de yelek cebinizdedir.

Pozzo



Bir dakika! [Kulağını karnına götürmek için iki büklüm olur, dinler, Sessizlik.] Hiçbir şey duymuyorum. [Yaklaşmaları için işaret eder. Vladimir ve Estragon yanına giderler, karnına eğilirler] En azından tik-tak duyulmalıydı.

Vladimir



Şşşt!

Hepsi iki büklüm eğilip dinlerler.



Estragon



Bir şey duyuyorum.

Pozzo



Nerede?

Vladimir



Kalp bu.

Pozzo



[hayal kırıklığına uğramış]. Lanet olsun!

Vladimir



Şşşt!

Estragon



Belki de durmuştur

Doğrulurlar.

Pozzo



Böyle pis kokan hanginiz?

Vladimir



Onun nefesi kokuyor, benim ayaklarım kokuyor.

Pozzo



Gitmem lazım

Estragon



Köstekli saatiniz n'olucak?

Pozzo



Konakta bıraktım herhalde.

Sessizlik.

Estragon



Öyleyse güle güle.

Pozzo



Hoşça kalın.

Vladimir



Güle güle

Pozzo



Hoşça kalın

Sessizlik. Kimse Kımıldamaz.

Vladimir



Güle güle.

Pozzo



Hoşça kalın.

Estragon



Güle güle

Sessizlik.

Pozzo



Teşekkürler.

Vladimir



Biz teşekkür ederiz.

Pozzo



Bir şey değil.

Estragon



Evet evet.

Pozzo



Hayır hayır.

Vladimir



Evet evet.

Pozzo



Hayır hayır.

Sessizlik.

Pozzo



Bir türlü... [uzun süre duraksar] ...ayrılamıyorum.

Estragon



Hayat bu.

Pozzo döner, Lucky'den uzaklaşıp çıkışa doğru ilerler, yürürken ipi yavaş yavaş salar.

Vladimir



Yanlış yoldan gidiyorsunuz.

Pozzo



Hızlı bir başlangıç yapmam lazım. [İpin sonuna, yani sahne dışına varınca durur, döner ve bağırır.] Geri çekilin! [Vladimir ve Estragon geri çekilir, Pozzo'ya doğru bakarlar. Kırbacın şaklaması.] Yürü! Yürü!

Estragon



Yürü!

Vladimir



Yürü!

Lucky hareket eder.

Pozzo



Daha hızlı! [Sahnede belirir, Lucky önde o arkada sahneyi geçerler. Vladimir ile Estragon şapkalarını sallarlar. Lucky çıkar.] Yürü! Yürü! [Tam çıkmak üzereyken durur ve döner, ip gerilir. Lucky'nin yere düşme sesi.] İskemle! [Vladimir iskemleyi yerden alıp Pozzo'ya verir, o da Lucky'ye fırlatır.] Hoşçakalın!

Vladimir ve Estragon:



[Şapkalarını sallayarak] Güle güle!

Pozzo



Kalk! Domuz! [Lucky'nin kalkma sesi] Yürü! [Pozzo çıkar] Daha hızlı! Yürü! Hoşça kalın! Domuz! Höst! Hoşçakalın!

Uzun bir sessizlik.

Vladimir



Zaman geçirdi.

Estragon



Nasıl olsa geçerdi.

Vladimir



Doğru ama bu kadar çabuk değil.

Bir an.

Estragon



Şimdi n'apıyoruz?

Vladimir



Bilmiyorum.

Estragon



Hadi gidelim.

Vladimir



Gidemeyiz.

Estragon



Niçin?

Vladimir



Godot'u bekliyoruz.

Estragon



[Umutsuzca.] Ha! Bir an.

Vladimir



Ne kadar değişmişler!

Estragon



Kimler?

Vladimir



O ikisi.

Estragon



Ya, hadi biraz bunun hakkında konuşalım.

Vladimir



Öyle değil mi?

Estragon



Ne?

Vladimir



Değişmişler.

Estragon



Olabilir. Hepsi değişiyor. Bir tek biz değişemiyoruz.

Vladimir



Olabilir mi! Kesin. Gözlerinle görmedin mi?

Estragon



Sanırım gördüm ama onları tanımıyorum.

Vladimir



Olur mu tanıyorsun.

Estragon



Hayır, tanımıyorum.

Vladimir



Tanıyoruz diyorum sana. Her şeyi unutuyorsun. [Bir an. Kendi kendine.] Tabii bunlar başkası değilse...

Estragon



O zaman bizi niye tanımadılar?

Vladimir



Hiç fark etmez ben de onları tanımıyormuş gibi davrandım. Hem bizi hiç kimse tanımaz ki.

Estragon



Boş ver. Bizim ihtiyacımız olan -ah! [Vladimir tepki göstermez.] Ah!

Vladimir



[kendi kendine]. Tabii bunlar başkası değilse...

Estragon



Didi! Bu kez öbür ayağım!

Tümseğe doğru sıçraya sıçraya gider.

Vladimir



Tabii bunlar başkası değilse...

Çocuk



[sahne dışından]. Bayım!

Estragon durur. İkisi de sesin geldiği yöne bakarlar.

Estragon



Hadi bakalım, yine başlıyor.

Vladimir



Yaklaş yavrum.

Çocuk girer, ürkek. Durur.

Çocuk



Bay Albert...?

Vladimir



Evet.

Estragon



Ne istiyorsun?

Vladimir



Yaklaş!

Çocuk kımıldamaz.

Estragon



[zorlayarak]. Yaklaş denince yaklaş!

Çocuk ürkek, yaklaşır, durur.

Vladimir



Ne var?

Çocuk



Bay Godot...

Vladimir



Tamam...[Bir an.] Yaklaş.

Estragon



[bağırarak]. Yaklaşacak mısın sen! [Çocuk ürkek, yaklaşır.] Niye bu kadar geç kaldın?

Vladimir



Bay Godot'dan haber mi getirdin?

Çocuk



Evet Efendim.

Vladimir



İyi, nedir?

Estragon



Niye bu kadar geç kaldın?

Çocuk sırayla ikisine de bakar, kime cevap vermesi gerektiğini kestiremez.

Vladimir



[Estragon'a]. Rahat bırak çocuğu.

Estragon



[şiddetle]. Sen beni rahat bırak. [Yaklaşır çocuğa.] Saatin kaç olduğundan haberin var mı senin?

Çocuk



[geri çekilerek]. Benim suçum değil, Efendim.

Estragon



Kimin o zaman? Benim mi?

Çocuk



Korktum, Efendim.

Estragon



Neden korktun? Bizden mi? [Bir an.] Cevap versene!

Vladimir



Anladım, diğerlerinden korktu herhalde.

Estragon



Ne kadar zamandır buradasın?

Çocuk



Epey oldu Efendim.

Vladimir



Kırbaçtan mı korktun?

Çocuk



Evet Efendim.

Vladimir



Bağırtılardan mı?

Çocuk



Evet Efendim.

Vladimir



Kocaman iki adam.

Çocuk



Evet Efendim.

Vladimir



Tanıyor musun onları?

Çocuk



Hayır Efendim.

Vladimir



Buralardan mısın? [Sessizlik.] Buralı mısın?

Çocuk



Evet Efendim.

Estragon



Hepsi yalan bunların. [Çocuğu kolundan tutup sarsar.] Doğruyu söyle bize!

Çocuk



[titreyerek]. Ama bu doğru, Efendim!

Vladimir



Rahat bıraksana çocuğu! Neyin var senin?



[Estragon çocuğu bırakır, uzaklaşır, yüzünü elleriyle kapatır. Vladimir ve Çocuk onu seyrederler. Estragon ellerini indirir. Yüzü allak bullak olmuştur.] Neyin var senin?

Estragon



Mutsuzum.

Vladimir



Sahi mi? Ne zamandan beri?

Estragon



Unutmuşum.

Vladimir



Bellek ne oyunlar oynuyor bak insana! [Estragon konuşmaya çalışır, vazgeçer, topallayarak yerine dönüp oturur, çizmelerini çıkarmaya koyulur. Çocuğa] Eee?

Çocuk



Bay Godot.

Vladimir



Seni daha önce görmüş müydüm?

Çocuk



Bilmiyorum Efendim.

Vladimir



Beni tanımıyor musun?

Çocuk



Hayır Efendim.

Vladimir



Dün gelen sen değil miydin?

Çocuk



Hayır Efendim.

Vladimir



Bu ilk gelişin mi?

Çocuk



Evet Efendim.

Sessizlik.

Vladimir



Maksat laf olsun. [Bir an.] Konuşsana.

Çocuk



[bir çırpıda]. Bay Godot bu akşam gelemeyeceğini, ama yarın mutlaka geleceğini söylememi istedi.

Sessizlik.

Vladimir



Hepsi bu mu?

Çocuk



Evet efendim.

Sessizlik.

Vladimir



Bay Godot için mi çalışıyorsun?

Çocuk



Evet efendim.

Vladimir



Ne iş yapıyorsun?

Çocuk



Keçileri güdüyorum, Efendim.

Vladimir



Sana iyi davranıyor mu?

Çocuk



Evet Efendim.

Vladimir



Seni dövmüyor mu?

Çocuk



Hayır efendim, beni dövmüyor.

Vladimir



Kimi dövüyor?

Çocuk



Ağbimi dövüyor Efendim.

Vladimir



Ah, ağbin mi var?

Çocuk



Evet Efendim.

Vladimir



O ne iş yapıyor?

Çocuk



Koyunları güdüyor, Efendim.

Vladimir



Peki seni niye dövmüyor?

Çocuk



Bilmiyorum Efendim.

Vladimir



Demek ki seni seviyor.

Çocuk



Bilmiyorum Efendim.

Sessizlik.

Vladimir



Yeterince yiyecek veriyor mu sana? [Çocuk duraksar.] İyi besliyor mu?

Çocuk



Oldukça iyi Efendim.

Vladimir



Mutsuz musun? [Çocuk duraksar.] Duyuyor musun beni?

Çocuk



Evet Efendim.

Vladimir



Eee?

Çocuk



Bilmiyorum Efendim.

Vladimir



Demek mutsuz olup olmadığını bilmiyorsun?

Çocuk



Hayır Efendim.

Vladimir



Desene senin halin de benimki kadar kötü. [Sessizlik.] Nerede yatıyorsun?

Çocuk



Tavan arasında Efendim.

Vladimir



Ağbinle mi?

Çocuk



Evet Efendim.

Vladimir



Samanlıkta mı?

Çocuk



Evet Efendim.

Sessizlik.

Vladimir



Peki, gidebilirsin.

Çocuk



Bay Godot'ya ne söyleyeyim Efendim?

Vladimir



Ona de ki...[duraksar]...De ki bizi gördün. [Bir an.] Bizi gördün, değil mi?

Çocuk



Evet Efendim.

Geri bir iki adım atar, duraksar, döner ve koşarak çıkar. Işık aniden azalır. Bir anda gece olmuştur. Arkada ay yükselir, yükselir ve durur, sahneye soluk bir ışıltı saçar.

Vladimir



Nihayet! [Estragon kalkıp, iki elinde birer çizme teki, Vladimir'e doğru gider. Çizmeyi sahnenin önüne bırakır, doğrulur, aya bakıp düşünceye dalar.] Ne yapıyorsun?



Estragon



Yorgunluktan sararmış.

Vladimir



Ha?

Estragon



Gökyüzüne tırmanıp bizim gibilere bakmaktan yorulmuş.

Vladimir



Çizmelerin diyorum, ne yapıyorsun çizmelerinle?

Estragon



[çizmelere bakmak için dönerek]. Orada bırakıyorum onları.[Bir an.] Başka biri gelir, tıpkı...tıpkı...benim gibi, ama ayağı daha küçük, o zaman mutlu edecek onu bunlar.

Vladimir



Ama çıplak ayakla yürüyemezsin!

Estragon



İsa yürüyordu.

Vladimir



İsa! İsa'nın ne alakası var bunla? Kendini İsa'yla karşılaştırmayacaksın herhalde!

Estragon



Bütün hayatım boyunca kendimi onunla karşılaştırdım ben.

Vladimir



Ama onun yaşadığı yer sıcaktı, kuruydu!

Estragon



Evet. Hem de insanları hemencecik çarmıha geriverirlerdi.

Sessizlik.

Vladimir



Burada yapacak bir şeyimiz kalmadı.

Estragon



Ne de başka bir yerde.

Vladimir



Aman Gogo, uzun ettin. Yarın her şey daha iyi olacak.

Estragon



Bunu nerden çıkarttın?

Vladimir



Çocuğun söylediklerini duymadın mı?

Estragon



Hayır.

Vladimir



Godot'nun yarın mutlaka geleceğini söyledi. [Bir an.] Buna ne dersin?

Estragon



O zaman bütün yapacağımız burada beklemek.

Vladimir



Deli misin? Başımızı bir deliğe sokmalıyız. [Estragon'u kolundan tutup yavaşça çeker]

Hadi.

Estragon'u çeker. Estragon önce kendini bırakır, sonra direnir. Dururlar.

Estragon



[ağaca bakarak]. Bir parça ipimizin olmayışı ne kötü

Vladimir



Hadi. Soğuk oldu.

Estragon'u çeker. Estragon önceki gibi davranır.

Estragon



Yarına hatırlatta bir parça ip getireyim.

Vladimir



Olur. Hadi.

Çeker. Aynı durum

Estragon



Ne kadar zamandır birlikteyiz seninle?

Vladimir



Bilmem. Elli yıldır galiba.

Estragon



Kendimi Ren'e attığım günü hatırlıyor musun?

Vladimir



Bağ bozuyorduk.

Estragon



Beni sudan çıkarmıştın.

Vladimir



Hepsi geçip gitti bunların.

Estragon



Elbiselerim güneşte kurumuştu.

Vladimir



Bunları hatırlamanın ne yararı var? Hadi.

Çeker. Aynı durum.

Estragon



Bir dakika!

Vladimir



Üşüdüm!

Estragon



Bir dakika! [Vladimir'in yanından uzaklaşır.] Bazen kendi başımıza, yalnız kalsak bizim için daha iyi olmaz mıydı diye düşünüyorum. [Sahneyi kateder, tümseğe oturur.] Aynı yolun yolcusu değiliz.

Vladimir



[kızmadan.] Belli olmaz.

Estragon



Yo, hiçbir şey belli değil ki.

Vladimir ağır ağır sahneyi katedip, Estragon'un yanına oturur.



Vladimir



Bu daha iyi olur dersen, hala ayrılabiliriz.

Estragon



Artık değmez.

Sessizlik.

Vladimir



Evet, artık değmez.

Sessizlik.

Estragon



Eee, gidiyor muyuz?

Vladimir



Evet, hadi gidelim.

Kımıldamazlar

Perde.





PERDE II


Ertesi gün. Aynı vakit. Aynı yer.

Estragon'un botları sahnenin önünde, ortada, ökçeler bitişik parmak uçları ayrık.



Lucky'nin şapkası aynı yerde. Ağaçta dört beş yaprak vardır.

Vladimir heyecanlı heyecanlı girer. Durup uzun uzun ağaca bakar, sonra aniden sahneyi telaşlı bir şekilde turlamaya başlar. Çizmelerin önünde durur, birini yerden alır, inceler, koklar, yüzünde bir iğrenti ifadesi belirir, dikkatlice yerine bırakır. Bir gelir bir gider. Sağ çıkışta durup, elini gözlerine siper ederek ufka bakar. Bir gelir bir gider. Sol çıkışta durur, önceki durum. Bir gelir bir gider. Aniden durup bağıra çağıra şarkı söylemeye başlar.

Vladimir



Bir köpek girdi-

Çok yüksekten başlayınca devam edemez durur, gırtlağını temizleyip, baştan alır.

Bir köpek girdi mutfağa

Bir dilim ekmek çaldı.

Aşçı vurup ona kepçeyle

Canını çıkardı.

Bütün köpekler seyirtip sonra

Bir mezar kazdılar ona-

Durur, düşünür, baştan alır:

Bütün köpekler seyirtip sonra

Bir mezar kazdılar ona

Girmesin mutfağa diye- başka köpekler

Şöyle yazdılar mezar taşına

Bir köpek girdi mutfağa

Bir dilim ekmek çaldı.

Aşçı vurup ona kepçeyle

Canını çıkardı.

Bütün köpekler seyirtip sonra

Bir mezar kazdılar ona

Durur, düşünür, baştan alır.

Bütün köpekler seyirtip sonra

Bir mezar kazdılar ona

Durur, düşünür. Yumuşak bir sesle.

Bir mezar kazdılar sonra...

Bir an susar, kımıltısız durur, sonra telaşla sahneyi turlamaya başlar. Ağacın önünde durur, bir gelir bir gider, çizmelerin önünde, bir gelir bir gider, sağ çıkışta durur, uzağa bakar, sol çıkışta, uzağa bakar. Sağdan. Estragon girer, yalınayak, başı öne eğik. Sahneyi ağır ağır geçer. Vladimir döner, onu görür.

Vladimir



Yine sen! [Estragon durur ama başını kaldırmaz. Vladimir ona doğru gider.] Gel de kucaklayayım seni.

Estragon



Dokunma bana!

Vladimir geri çekilir, darılmıştır.

Vladimir



Gitmemi mi istiyorsun? [Bir an.] Gogo! [Bir an. Dikkatle onu süzer.] Dövdüler mi seni? [Bir an.] Gogo! [Estragon susmayı sürdürür, başı öne eğik.] Geceyi nerde geçirdin?

Estragon



Dokunma bana! Soru sorma! Konuşma! Yanımdan ayrılma!

Vladimir



Seni hiç bıraktım mı ki?

Estragon



Gitmeme izin verdin.

Vladimir



Bana bak. [Estragon başını kaldırmaz, öfkeyle.] Bana bak dedim!

Estragon başını kaldırır. Uzun uzun birbirlerine bakarlar, sonra aniden sarılırlar, birbirlerinin sırtına vururlar. Sarılmanın sonu. Estragon desteği kalmayınca, düşecek gibi olur.

Estragon



Ne gün!

Vladimir



Kim dövdü seni? Anlat.

Estragon



Bir gün daha harcandı.

Vladimir



Henüz bitmedi.

Estragon



Ne olursa olsun, bence bitti, harcandı. [Sessizlik.] Şarkı söylüyordun, duydum.

Vladimir



Öyle, hatırlıyorum.

Estragon



Üzüldüm buna. Kendi kendime işte yapayalnız sonsuza dek dönmeyeceğimi sanıyor, bir de şarkı söylüyor dedim.

Vladimir



İnsan kendine hakim olamıyor ki. Bütün kendimi çok iyi hissettim. [Bir an.] Gece hiç uyanmadım. Bir kere bile!

Estragon



[üzüntüyle]. Gördün mü ben olmayınca rahat ediyorsun.

Vladimir



Hem seni özlemiştim... hem de aynı zamanda mutluydum. Acayip bir şey, değil mi?

Estragon



[şoke olmuş]. Mutlu mu?

Vladimir



Doğru sözcük tam da bu değil belki de.

Estragon



Peki şimdi

Vladimir



Şimdi?...[Neşeli.] İşte yine buradasın... [Kayıtsız] İşte yine burdayız... [Kederli.] İşte yine burdayım...

Estragon



Gördün mü ben yanında olunca daha kötü oluyorsun. Ben de yalnızken daha iyi oluyorum.

Vladimir



[gücenmiş]. O zaman niye kuyruğunu kıstırıp geri dönüyorsun hep?

Estragon



Bilmiyorum.

Vladimir



Yo ben biliyorum. Çünkü kendini savunmayı bilmiyorsun. Seni dövmelerine izin vermezdim yanında olsaydım.

Estragon



Onları engelleyemezdin.

Vladimir



Neden?

Estragon



On kişiydiler.

Vladimir



Hayır, seni dövmeden önce demek istiyorum. Onları kızdıracak her ne yaptıysan onu yapmanı engellerdim.

Estragon



Hiçbir şey yapmadım.

Vladimir



O zaman neden dövdüler seni?

Estragon



Bilmiyorum.

Vladimir



A yo, Gogo işin aslı şu ki bazı şeyleri sen fark edemiyorsun, ama ben fark ediyorum, sen de hissetmelisin.

Estragon



Sana bir şey yapmadım diyorum.

Vladimir



Tamam belki de bir şey yapmadın. Ama hiçbir şey yapmamanın bile bir yolu yordamı var. Eğer yaşamak istiyorsan bunu aklında tut.

Estragon



Hiçbir şey yapmadım.

Vladimir



Bir buseydin, içten içe mutlu olurdun.

Estragon



Neye mutlu olacakmışım?

Vladimir



Yine benimle birlikte olduğuna.

Estragon



Öyle mi dersin?

Vladimir



Doğru olmasa da öyle söyle.

Estragon



Ne söyleyecektim?

Vladimir



"Mutluyum" de.

Estragon



Mutluyum.

Vladimir



Ben de.

Estragon



Ben de.

Vladimir



Mutluyuz.

Estragon



Mutluyuz. [Sessizlik.] Eee, şimdi ne yapıyoruz mademki mutluyuz?

Vladimir



Godot'yu bekliyoruz. [Estragon homurdanır. Sessizlik.] Dünden beri çok şey değişti.

Estragon



Ya gelmezse.

Vladimir



[bir an şaşalar]. Zamanı gelince görürüz. [Bir an.] Dünden beri çok şey değişti diyorum.

Estragon



Her şey sızıyor.

Vladimir



Ağaca bak.

Estragon



Bir saniye geçmiyor bakıyorsun bir pislik yerine bir başkası gelmiş.

Vladimir



Ağaç, ağaca bak.

Estragon ağaca bakar.

Estragon



Dün de burada değil miydi?

Vladimir



Evet tabii ki buradaydı. Hatırlamıyor musun? Az kalsın kendimizi asacaktık onda. Ama sen istememiştin. Hatırlamıyor musun?

Estragon



Rüyanda gördün herhalde.

Vladimir



Nasıl bu kadar çabuk unutabilirsin?

Estragon



Ben böyleyim işte. Ya hemen unuturum ya da hiç unutmam.

Vladimir



Ya Pozzo ile Lucky, onları da mı unuttun?

Estragon



Pozzo'yla Lucky mi?

Vladimir



Herşeyi unutmuş!

Estragon



Delinin teki vardı hatırlıyorum, kaval kemiğime tekme atmıştı. Sonra da budala rolü yaptı.

Vladimir



Hah, bu Lucky'ydi.

Estragon



Bunu hatırlıyorum. Ama ne zamandı?

Vladimir



Ya bakıcısı, onu hatırlamıyor musun?

Estragon



Kemik vermişti bana.

Vladimir



Hah, o da Pozzo'ydu.

Estragon



Bütün bunlar dün olmuştu diyorsun yani?

Vladimir



Evet tabii dündü.

Estragon



Peki şimdi neredeyiz?

Vladimir



Nerede olacağız? Tanımadın mı burayı?

Estragon



[aniden öfkelenerek] Tanımakmış! Tanınacak ne varmış ki? Bütün bu sefil hayatım boyunca bok yığınında süründüm durdum! Sen de bana etraftan söz ediyorsun! [Öfkeyle etrafına bakarak.] Şu bok yığınına bak! Gömüldüm kaldım bunun içinde!

Vladimir



Sakin ol, sakin ol.

Estragon



Senden de gördüklerinden de gına geldi! Kurtçuklardan söz et sen bana!

Vladimir



Yine de, buranın [işaret eder...] söz gelimi... Çokistan'a... [duraksar] benzediğini söyleyemezsin. Büyük bir fark olduğunu inkar edemezsin.

Estragon



Çokistan mı! Çokistan ülkesinden söz eden de kim?

Vladimir



Ama sen de oradaydın, Çokistan'da.

Estragon



Hayır Çokistan'a hiç gitmedim. Kusmuktan farksız hayatımı burada kustum, diyorum sana! Burada! Bokistan'da!

Vladimir



Ama orada birlikteydik, buna yemin edebilirim! Bir adam için... [parmaklarını şıklatır] neydi adı... bir yerde [parmaklarını şıklatır]... neydi adı... üzüm topluyorduk, hatırlamıyor musun?

Estragon



[biraz daha sakin]. Olabilir. Ben hiçbir şeyin farkına varmadım.

Vladimir



Ama orada her şey kırmızıdır!

Estragon



[çileden çıkmış]. Ben hiçbir şeyin farkına varmadım diyorum sana!

Sessizlik.

Vladimir derin derin iç çeker.

Vladimir



Geçinmesi zor bir adamsın, Gogo.

Estragon



Ayrılsak daha iyi olurdu.

Vladimir



Hep böyle dersin sonra da hep kuyruğunu kıstırıp geri dönersin.

Estragon



En iyisi beni de öteki gibi öldürmek olurdu.

Vladimir



Hangi öteki? [Bir an.] Hangi öteki?

Estragon



Öteki milyarlarca gibi.

Vladimir



[ders verir gibi] Herkesin derdi kendine, [iç çeker] ölene kadar. [Biraz düşünerek] Ve unutulana.

Estragon



Bu arada, konuşmamak elimizden gelmediğine göre, biz de bari sakin sakin konuşalım.

Vladimir



Haklısın, bizde laf tükenmez.

Estragon



Böylece düşünmemiş oluyoruz.

Vladimir



Özrümüz bu.

Estragon



Böylece duymamış oluyoruz.

Vladimir



Nedenlerimiz var.

Estragon



Tüm o ölü sesleri.

Vladimir



Sesleri kanatlara benziyor.

Estragon



Yapraklara.

Vladimir



Kuma.

Estragon



Yapraklara.

Sessizlik.

Vladimir



Hep bir ağızdan konuşuyorlar.

Estragon



Her biri kendi kendine.

Sessizlik.

Vladimir



Sanki fısıldıyorlar daha çok.

Estragon



Hışırdıyorlar.

Vladimir



Mırıldanıyorlar.

Estragon



Hışırdıyorlar.

Sessizlik

Vladimir



Ne diyorlar?

Estragon



Hayatlarından söz ediyorlar.

Vladimir



Yaşamış olmak onlara yetmiyor.

Estragon



Bir de ondan söz etmeleri gerekiyor.

Vladimir



Ölmek onlara yetmiyor.

Estragon



Yeterli değil.

Sessizlik.

Vladimir



Sesleri tüye benziyor.

Estragon



Yapraklara.

Vladimir



Küllere.

Estragon



Yapraklara.

Uzun bir sessizlik.

Vladimir



Bir şey söyle!

Estragon



Uğraşıyorum.

Uzun bir sessizlik.

Vladimir



[keder içinde] Herhangi bir şey söyle!

Estragon



Şimdi ne yapıyoruz?

Vladimir



Godot'yu bekliyoruz.

Estragon



Ha!

Sessizlik.

Vladimir



Berbat bir şey bu.

Estragon



Bir şarkı söylesene.

Vladimir



Hayır, hayır! [Düşünür.] Yeni baştan başlayabiliriz belki de.

Estragon



Kolay olur.

Vladimir



Zor olan başlamak.

Estragon



Bir yerden başlanabilir.

Vladimir



Evet ama karar vermek lazım.

Estragon



Doğru.

Sessizlik.

Vladimir



Yardım et!

Estragon



Uğraşıyorum.

Sessizlik.

Vladimir



Ararken duyuyorsun.

Estragon



Ya öyle.

Vladimir



Bulmanı engelliyor bu da.

Estragon



Öyle.

Vladimir



Düşünmeni engelliyor.

Estragon



Gene de düşünüyorsun.

Vladimir



Hayır, hayır imkânsız.

Estragon



Tamam işte, hadi bunun hakkında tartışalım, birbirimize karşı çıkalım.

Vladimir



İmkansız.

Estragon



Böyle mi düşünüyorsun?

Vladimir



Bir daha düşünmeme tehlikesi yok ama.

Estragon



Öyleyse niye şikayet ediyoruz?

Vladimir



Düşünmek değil en kötü olan.

Estragon



Belki de değil. Ama en azından bu var.

Vladimir



Bu ne?

Estragon



Tamam işte, hadi birbirimize sorular soralım.

Vladimir



En azından bu var demekle neyi kastediyorsun?

Estragon



Çok daha az acı çekmek var.

Vladimir



Doğru.

Estragon



Ee! Öpüp de başımıza mı koysak.

Vladimir



Korkunç olan düşünüyor olmak.

Estragon



Ama hiç düşündüğümüz oldu mu ki?

Vladimir



Tüm bu cesetler nereden geliyor?

Estragon



Bu iskeletler.

Vladimir



Söylesene.

Estragon



Doğru.

Vladimir



Biraz düşünüyor olmamız gerek.

Estragon



Ta en başta.

Vladimir



Bir kemik yığını Bir kemik yığını!

Estragon



Bakmak zorunda değilsin.

Vladimir



Bakmamak elinde değil.

Estragon



Doğru

Vladimir



Ne kadar uğraşırsan uğraş.

Estragon



Efendim?

Vladimir



Ne kadar uğraşırsan uğraş.

Estragon



Yılmadan Doğa'ya dönmemiz gerek.

Vladimir



Bunu denedik.

Estragon



Doğru.

Vladimir



Of, bu değil en kötü olan, biliyorum.

Estragon



Ne?

Vladimir



Düşünüyor olmak.

Estragon



Gayet tabii.

Vladimir



Ama onsuz da yapabilirdik.

Estragon



Que voulez-vous.

Vladimir



Efendim?

Estragon



Que voulez-vous.

Vladimir



Ha! que voulez-vous. Tastamam.

Sessizlik.

Estragon



Çok da kötü vakit geçirmedik hani.

Vladimir



Evet, ama şimdi başka bir şey bulmamız gerek.

Vladimir



Dur bakalım. [Şapkasını çıkarır, dikkatini toplar. Uzun bir sessizlik.] Hah!

Şapkalarını takarlar, gevşerler.

Estragon



Eee?

Vladimir



Ne diyordum, oradan devam edebilirdik.

Estragon



Ne zaman ne diyordun?

Vladimir



Ta en başta.

Estragon



NEYİN en başında?

Vladimir



Bu akşam...diyordum ki...diyordum ki...

Estragon



Tarihçi miyim ben yahu?

Vladimir



Bir dakika... kucaklaşmıştık... mutluyduk...mutlu... şimdi ne yapıyoruz, madem ki mutluyuz... beklemeye devam... beklemeye... dur... geliyor...beklemeye devam... madem ki mutluyuz... dur... hah! Ağaç!

Estragon



Ağaç mı?

Vladimir



Hatırlamıyor musun?

Estragon



Yorgunum.

Vladimir



Bir baksana.

Ağaca bakarlar.

Estragon



Ben bir şey görmüyorum.

Vladimir



Ama dün akşam kapkaraydı, çırılçıplaktı. Ama şimdi yapraklarla dolu.

Estragon



Yapraklar mı?

Vladimir



Bir gece içinde.

Estragon



Bahar geldi herhalde.

Vladimir



Ama bir gece içinde!

Estragon



Sana dün burada değildik diyorum. Senin kabuslarından biri bu da.

Vladimir



Peki sence dün akşam neredeydik?

Estragon



Ne bileyim? Başka bir yerde. Boşluktan çok ne var ki.

Vladimir



[kendinden emin]. Tamam. Dün gece burada değildik. Peki dün ne yaptık?

Estragon



Ne mi yaptık?

Vladimir



Hatırlamaya çalış.

Estragon



Iıı... gevezelik yaptık herhalde.

Vladimir



[kendini tutarak]. Ne hakkında?

Estragon



Hmm...şundan bundan, öylesine. [Güvenle.] Evet hatırlıyorum, dün akşamı öylesine gevezelik ederek geçirdik. Yarım yüzyıldır devam eder bu.

Vladimir



Hiçbir olayı, hiçbir ortamı hatırlamıyor musun?

Estragon



[bıkkın.] Eziyet etme bana, Didi.

Vladimir



Güneş, Ay. Hatırlamıyor musun?

Estragon



Her zaman ki gibi yerindeydiler herhalde.

Vladimir



Olağandışı hiçbir şey çarpmadı mı gözüne?

Estragon



Maalesef!

Vladimir



Ya Pozzo? Ya Lucky?

Estragon



Pozzo mu?

Vladimir



Kemikler.

Estragon



Kılçığa benziyordu.

Vladimir



Pozzo vermişti sana onları.

Estragon



Bilmiyorum.

Vladimir



Ya tekme?

Estragon



Doğru, biri tekme atmıştı bana.

Vladimir



Lucky atmıştı

Estragon



Bütün bunlar dün mü oldu?

Vladimir



Göster bakayım bacağını.

Estragon



Hangisini?

Vladimir



İkisini de. Pantolonunu çek. [Estragon bir bacağını Vladimir'e uzatır, sendeler. Vladimir bacağı tutar. İkisi de sendeler.] Pantolonunu çek.

Estragon



Çekemiyorum.

Vladimir pantolonu çeker, bacağa bakar, bırakır. Estragon düşecek gibi olur.

Vladimir



Öteki. [Estragon aynı bacağı uzatır.] Öteki, domuz! [Estragon öteki bacağı uzatır. Zafer kazanmışçasına.] İşte yara! Cerahat toplamaya başlamış.

Estragon



Eee n'olmuş?

Vladimir



[ayağa bakarak]. Çizmelerin nerede?

Estragon



Attım galiba.

Vladimir



Ne zaman?

Estragon



Bilmiyorum.

Vladimir



Neden?

Estragon



[çileden çıkıp]. Neden bilmediğimi bilmiyorum!

Vladimir



Yo, neden attığını soruyorum.

Estragon



[çileden çıkıp] Çünkü ayağımı vuruyordu!

Vladimir



[zafer kazanmışcasına, çizmeleri işaret ederek]. İşte ordalar! [Estragon çizmelere bakar.] Dün bıraktığın yerde!

Estragon çizmelerin yanına gelip, yakından bakar.

Estragon



Bunlar benim değil.

Vladimir



[aptallaşır]. Senin değil mi?

Estragon



Benimkiler siyahtı. Bunlar kahverengi.

Vladimir



Seninkilerin siyah olduğundan emin misin?

Estragon



Yani gri gibiydiler.

Vladimir



Bunlar da kahverengi ha. Göster bakayım.

Estragon



[Estragon birini alıp]. Yani yeşilimtrak.

Vladimir



Göster. [Estragon çizmeyi verir. Vladimir bakıp öfkeyle yere fırlatır.] Aa bu kadarı da...

Estragon



Anlıyorsun ya, bütün bunlar lanet...

Vladimir



A, anlıyorum. Evet, neler olduğunu anlıyorum.

Estragon



Bütün bunlar lanet...

Vladimir



Hep böyle olur. Biri gelip seninkini alır, sana da bunu bırakır.

Estragon



Niye?

Vladimir



Onunkiler ayağını sıkınca seninkileri almıştır.

Estragon



Ama benimkiler de sıkıydı.

Vladimir



Senin için. Onun için değil.

Estragon



[birini ayağına geçirmeye uğraştıktan sonra]. Yoruldum! [Bir an.] Hadi gidelim.

Vladimir



Gidemeyiz.

Estragon



Niçin

Vladimir



Godot'yu bekliyoruz.

Estragon



Ha! [Bir an. Umutsuzca.] n'apıcaz, n'apıcaz?

Vladimir



Yapabileceğimiz hiçbir şey yok.

Estragon



Ben böyle devam edemeyeceğim!

Vladimir



Turp ister misin?

Estragon



Başka bir şey yok mu?

Vladimir



Turp ve şalgam var.

Estragon



Havuç yok mu?

Vladimir



Yok. Sen de bir havuçtur tutturmuşun gidiyorsun.

Estragon



İyi o zaman turp ver bir tane [Vladimir ceplerini karıştırır, şalgamdan başka bir şey bulamaz, en sonunda bir turp çıkarıp Estragon'a verir. O da turpu inceler koklar.] Kara bu.

Vladimir



Turp işte.

Estragon



Biliyorsun, ben yalnız kırmızı olanlarını severim.

Vladimir



İstemiyor musun?

Estragon



Ben yalnızca kırmızı olanlarını severim!

Vladimir



İyi o zaman geri ver.

Estragon geri verir.

Estragon



Gidip bir havuç bulacağım.

Kımıldamaz.

Vladimir



Gerçekten de anlamsızlaşıyor bu.

Estragon



Yeterince değil.

Sessizlik

Vladimir



Deneseydin şunları.

Estragon



Her şeyi denedim.

Vladimir



Hayır, çizmeleri kastediyorum.

Estragon



İyi bir şey olur mu bu?

Vladimir



Zaman geçirtir. [Estragon duraksar.] İnan bana, meşgale olur.

Estragon



Gevşeme.

Vladimir



Oyalanma.

Estragon



Gevşeme.

Vladimir



Dene.

Estragon



Yardım edecek misin bana?

Vladimir



Tabii ki.

Estragon



İkimiz fena geçinmiyoruz, di mi Didi?

Vladimir



Öyle öyle. Hadi, önce solu deneyelim.

Estragon



Her zaman kendimize var olduğumuz izlenimini verecek bir şeyler buluyoruz, di mi Didi? [sabırsızlıkla]

Vladimir



Öyle öyle, büyücüyüz biz. Ama unutmadan, ne yapacaksak yapalım. [Çizmenin tekini alır.] Hadi ver ayağını bana. [Estragon ayağını kaldırır.] Ötekini domuz! [Estragon öteki ayağını kaldırır.] Daha yukarı!



[Böyle birbirlerine tutunmuş seke seke sahneyi dolaşırlar. Vladimir en sonunda çizmeyi geçirmeyi başarır.] Yürümeye çalış. [Estragon yürür.] Eee?

Estragon



Ayağıma uydu.

Vladimir



[cebinden bir ip parçacı çıkartıp] Bağını takalım.

Estragon



[şiddetle]. Yo yo, bağ istemem, bağ istemem.

Vladimir



Pişman olursun. Şimdi de öbürünü deneyelim. [Önceki durum.] Eee?

Estragon



[homurdanarak]. Bu da uydu.

Vladimir



Ayağını vuruyorlar mı?

Estragon



Henüz değil.

Vladimir



Öyleyse sende kalsınlar.

Estragon



Çok büyükler.

Vladimir



Günün birinde çorapların da olur belki.

Estragon



Doğru.

Vladimir



Öyleyse sende mi kalacaklar?

Estragon



Çizmeler hakkında bu kadar konuştuğumuz yeter.

Vladimir



Evet, ama...

Estragon



[şiddetli]. Yeter! [Sessizlik.] Yine de oturabilirim sanırım. Oturacak bir yer için bakınır, sonra gidip tümseğin üzerine oturur.

Vladimir



Dün akşam da orada oturmuştun.

Estragon



Bir uyuya bilsem.

Vladimir



Dün uyumuştun.

Estragon



Deneyeceğim.

Başını ayaklarının arasına gömüp, cenin duruşu takınır.

Vladimir



Bekle. [Gidip Estragon'un yanına oturur ve yüksek sesle şarkı söylemeye başlar.] La la la la La la



Estragon



[başını kaldırıp, kızarak] Bağırma o kadar!

Vladimir



[yumuşakça] La la la la La la la la La la la la La la... [Estragon uyuya kalır. Vladimir sessizce kalkıp, ceketini çıkarır, Estragon'un omzunu örter, sonra bir oraya bir buraya yürümeye başlar, ısınmak için kollarını hareket ettirir. Estragon sıçrayarak uyanır, fırlar, dehşetle etrafına bakınır. Vladimir ona koşup, kollarını dolar.] Burada... burada... Didi burada... korkma...

Estragon



Ah!

Vladimir



Burada... burada... tamam.

Estragon



Düşüyordum.

Vladimir



Tamam, tamam.

Estragon



Bir şeyin... şeyin tepesindeydim...

Vladimir



Anlatma! Gel yürüyelim geçer.

Estragon'u kollarından tutup aşağı bir yukarı yürütür, en sonunda yürümeyi Estragon reddeder.

Estragon



Bu kadar yeter. Yoruldum.

Vladimir



Orada bir şey yapmadan dikilmeyi mi tercih ediyorsun?

Estragon



Evet.

Vladimir



Peki, keyfin bilir.

Estragon'u bırakıp, paltosunu alıp giyer.

Estragon



Hadi gidelim.

Vladimir



Gidemeyiz.

Estragon



Niçin?

Vladimir



Godot’yu bekliyoruz.

Estragon



Ha! [Vladimir bir oraya bir buraya yürür.] Rahat duramaz mısın sen?

Vladimir



Üşüdüm.

Estragon



Çok erken geldik.

Vladimir



Hep gece çöktüğünde olur.

Estragon



Ama gece çökmüyor.

Vladimir



Dünkü gibi, birden çökecek.

Estragon



Sonra gece olacak.

Vladimir



O zaman gidebiliriz.

Estragon



Sonra gene gündüz olacak. [Bir an. Umutsuzca] N'apıcağız, n'apıcağız?

Vladimir



[durup, şiddetli]. Sızlanmayı kes artık! Yakınmaların burama kadar geldi!

Estragon



Ben gidiyorum.

Vladimir



[Lucky'nin şapkasını görünce] Hooş!

Estragon



Hoşçakal.

Vladimir



Lucky'nin şapkası. [Şapkaya doğru gider.] Bir saattir buradayım, bunu görmüyorum.

[Çok memnun.] Güzeel!

Estragon



Bir daha beni görmeyeceksin.

Vladimir



Buranın doğru yer olduğunu biliyordum. Artık dertlerimiz sona erdi. [Şapkayı yerden alıp, düşünür düzeltir.] İyi bir şapkaydı herhalde. [Kendi şapkasını çıkarıp Estragon'a uzatırken onu kafasına geçirir.] işte.

Estragon



Ne?

Vladimir



Tut şunu.

[Estragon Vladimir'in şapkasını alır. Vladimir kafasının üzerinde Lucky'nin şapkasını düzeltir. Estragon kendi şapkasını Vladimir'e uzatırken Vladimir'in şapkasını kafasına geçirir. Vladimir Estragon'un şapkasını alır. Estragon kafasının üzerinde Vladimir'in şapkasını düzeltir. Vladimir Lucky'nin şapkasını Estragon'a uzatırken, Estragon'un şapkasını kafasına geçirir. Estragon Lucky'nin şapkasını alır. Vladimir kafasının üzerinde Estragon'un şapkasını düzeltir. Estragon Vladimir'in şapkasını Vladimir'e uzatırken, Lucky'nin şapkasını kafasına geçirir. Vladimir şapkasını alır. Estragon kafasının üzerinde Lucky'nin şapkasını düzeltir. Vladimir Estragon'un şapkasını Estragon'a uzatırken, kendisininkini kafasına geçirir. Estragon şapkasını alır. Vladimir kafasının üzerinde şapkasını düzeltir. Estragon Lucky'nin şapkasını Vladimir'e uzatırken, kendisininkini kafasına geçirir. Vladimir Lucky'nin şapkasını alır. Estragon kafasının üzerinde şapkasını düzeltir. Vladimir kendi şapkasını Estragon'a uzatırken Lucky'nin şapkasını kafasına geçirir. Estragon Vladimir'in şapkasını alır. Vladimir kafasının üzerinde Lucky'nin şapkasını düzeltir. Estragon Vladimir'in şapkasını Vladimir'e geri uzatır, Vladimir alır, Estragon'a geri uzatır, Estragon alır, Vladimir'e geri uzatır. Vladimir alır ve yere fırlatır. ] Nasıl yakıştı mı?

Estragon



Ne bileyim?

Vladimir



Aman canım, nasıl duruyor?

Kafasını cilveli cilveli öne arkaya döndürür, manken gibi kırıtır.

Estragon



Berbat.

Vladimir



Evet, ama her zamankinden daha berbat değil herhalde.

Estragon



Ne az ne fazla.

Vladimir



O zaman bende kalsın. Benimki bıktırmıştı beni. [Bir an.] Nasıl diyeyim? [Bir an.] Kaşındırıyordu.

Estragon



Ben gidiyorum.

Sessizlik.

Vladimir



Oynamayacak mısın?

Estragon



Ne oyunu?

Vladimir



Pozzo ile Lucky'yi oynarız.

Estragon



Hiç işitmedim.

Vladimir



Ben Lucky olacağım, sen de Pozzo [Taşıdıklarının ağırlığıyla çökmüş Lucky'yi taklit eder. Estragon aptal aptal bakar.] Hadii.

Estragon



Ben n'apıcam?

Vladimir



Küfret!

Estragon



[düşündükten sonra]. Yaramaz!

Vladimir



Daha sert!

Estragon



Mikrop! Belsoğukluğu mikrobu.

Vladimir öne arkaya sallanır, iki büklümdür.

Vladimir



Düşünmemi söyle.

Estragon



Ne?

Vladimir



"Düşün domuz!"de.

Estragon



Düşün, domuz!

Sessizlik.

Vladimir



Düşünemiyorum!

Estragon



Bu kadar yeter.

Vladimir



Dans etmemi söyle.

Estragon



Ben gidiyorum.

Vladimir



Dans et, domuz! [Debelenir. Estragon paldır küldür çıkar.] Dans edemiyorum! [Başını kaldırıp bakınca Estragon'un gitmiş olduğunu görür.] Gogo! [Sahnede vahşi bir hayvan gibi dolaşıp durur. Estragon nefes nefese soldan girer. Vladimir'e doğru koşup, kendini onun kollarına bırakır.] İşte yine burdasın en sonunda!

Estragon



Mahvoldum!

Vladimir



Neredeydin? Hiç dönmeyeceksin sandım.

Estragon



Geliyorlar!

Vladimir



Kimler?

Estragon



Bilmiyorum.

Vladimir



Kaç kişiler?

Estragon



Bilmiyorum.

Vladimir



[zafer kazanmışcasına] Godot bu! En sonunda! Gogo! Godot bu! Kurtulduk! Hadi gidip karşılayalım onu! [Estragon'u çıkışa doğru çeker. Estragon direnir, kendini kurtarır, sağdan çıkar.] Gogo! Geri dön! [Vladimir sol çıkışa koşar, ufka bakar. Estragon sağdan girip, Vladimir'e doğru koşar, kendini onun kollarına bırakır.] İşte yine buradasın!

Estragon



Başım belâda!

Vladimir



Neredeydin?

Estragon



Oradan da geliyorlar!

Vladimir



Sarıldık! [Estragon geriye doğru hamle eder.] Aptal! Ordan çıkış yok. [Estragon'u kolundan tutup öne doğru çeker. Öne doğru gelme hareketi.] İşte! Görünürde kimse yok! Hadi git! Çabuk! [Estragon'u seyircilere doğru iter. Estragon dehşet içinde geri çekilir.] Gitmeyecek misin? [Seyircilere bakıp düşünür.] Tabi bunu anlayabilirim. Dur bakalım. [Düşünür.] Tek umudun saklanmak.

Estragon



Nereye?

Vladimir



Ağacın arkasına. [Estragon duraksar.] Çabuk! Ağacın arkasına. [Estragon gidip ağacın arkasına çömelir, saklanamadığını fark eder, ağacın arkasından çıkar.] Belli ki bu ağacın bize hiçbir faydası yok.

Estragon



[sakin]. Akıl mı kaldı. Özür dilerim. Bir daha olmaz. Söyle ne yapacağız.

Vladimir



Yapacak hiçbir şey yok.

Estragon



Sen git ve orada dur. [Vladimir'i sağ çıkışa götürür ve sırtını sahneye döndürür.] Tamam, kımıldama ve dikkatli ol. [Vladimir elini gözlerine siper ederek ufku tarar. Estragon koşup çıkışta aynı konumu alır. Kafalarını çevirip birbirlerine bakarlar.] Eski günlerdeki gibi sırt sırta. [Bir süre birbirlerine bakmayı sürdürürler sonra gözetlemeye devam ederler. Uzun sessizlik.] Gelen bir şey var mı?

Vladimir



[kafasını çevirerek]. Ne?

Estragon



[yüksek sesle]. Gelen bir şey var mı?

Vladimir



Hayır.

Estragon



Ben de görmüyorum.

Gözetlemeye devam ederler.

Sessizlik.

Vladimir



Hayal görmüş olmalısın.

Estragon



[başını çevirerek]. Ne?

Vladimir



[yüksek sesli]. Hayal görmüş olmalısın.

Estragon



Bağırmaya gerek yok!

Gözetlemeye devam ederler.

Sessizlik.

Vladimir ve Estragon :



[aynı anda dönerek] Sen-

Vladimir



A Afedersin!

Estragon



Devam et.

Vladimir



Hayır hayır, senden sonra.

Estragon



Hayır hayır, önce sen.

Vladimir



Lafını kestim

Estragon



Tam tersine.

Birbirlerine kızgınlıkla bakarlar.

Vladimir



Gösterişçi maymun!

Estragon



Törenci domuz!

Vladimir



Lafını bitir diyorum sana!

Estragon



Sen kendininkini bitir!

Sessizlik. Yakınlaşırlar, dururlar.

Vladimir



Gerzek!

Estragon



Tamam işte, birbirimize küfredelim.

Dönerler, uzaklaşırlar, tekrar dönüp birbirlerine bakarlar.

Vladimir



Gerzek!

Estragon



Haşarat!

Vladimir



Düşük!

Estragon



Keş!

Vladimir



Lağım faresi!

Estragon



Sofu!

Vladimir



Salak!

Estragon



[sona erdirir]. Eleşşştirmen!

Vladimir



Oh!

Tükenir, yenilmiştir, kafasını çevirir

Estragon



Şimdi de barışalım.

Vladimir



Gogo!

Estragon



Didi!

Vladimir



Ver elini!

Estragon



Al!

Vladimir



Gel kollarıma!

Estragon



Kollarına mı?

Vladimir



Kucağıma!

Estragon



İyi, hadi!

Kucaklaşırlar. Ayrılırlar. Sessizlik.

Vladimir



Eğlenirken zaman nasıl da çabuk geçiyor!

Sessizlik.

Estragon



Şimdi ne yapıyoruz?

Vladimir



Beklerken.

Estragon



Beklerken.

Sessizlik.

Vladimir



Egzersizlerimizi yapabiliriz.

Estragon



Hareketlerimizi.

Vladimir



Yükselme.

Estragon



Gevşeme.

Vladimir



Uzanma.

Estragon



Gevşeme.

Vladimir



Isınmamız için.

Estragon



Yatışmamız için.

Vladimir



İyi, hadi!

Vladimir önce bir ayağı, sonra diğer ayağı üzerinde sıçrar. Estragon onu taklit eder.

Estragon



[durup]. Yeter bu kadar. Yoruldum.

Vladimir



[durup] Formda değiliz, hadi biraz derin derin nefes alalım.

Estragon



Nefes almaktan bıktım.

Vladimir



Haklısın. [Bir an.] Hadi ağaç taklidi yapalım, tek ayak üstünde.

Estragon



Ağaç mı?

Vladimir ağaç taklidi yapar, tek ayağının üzerinde sendeler.

Vladimir



[durup]. Sıra sende.

Estragon ağaç taklidi yapar. Sendeler.

Estragon



Sence Tanrı görüyor mudur beni?

Vladimir



Gözlerini kapatman lazım.

Estragon gözlerini kapatır, daha çok sendeler.

Estragon



[durur, yumruklarını sıkar, en yüksek sesiyle]. Tanrım acı bana!

Vladimir



[gücenik]. Ya bana?

Estragon



Bana! Bana! Acı! Bana!

Pozzo ile Lucky girerler, Pozzo kördür. Lucky önceki yüklerini taşır. Yine ip vardır, ama Pozzo daha kolay takip edebilsin diye çok daha kısa tutulmuştur. Lucky başka bir şapka takmaktadır. Vladimir ile Estragon'u görünce durur. Yoluna devam eden Pozzo ona çarpar.

Vladimir



Gogo!

Pozzo



[Lucky'ye tutunur, Lucky sarsılır]. Ne var? Kim o?

Lucky düşer, her şeyi düşürür, kendisiyle Pozzo'yu da devirir. Dağılan eşyalar arasında çaresiz yatarlar.

Estragon



Godot bu mu?

Vladimir



En sonunda! [Yığına doğru gider.] Takviyeciler, en sonunda!

Pozzo



Yardım edin!

Estragon



Godot bu mu?

Vladimir



Gücümüz azalmaya başlamıştı. Artık gecenin sonunu görebileceğiz.

Pozzo



Yardım edin!

Estragon



Duydun mu?

Vladimir



Artık yalnız değiliz, geceyi beklerken, Godot'yu beklerken, ee beklerken... beklerken. Bütün akşam kimseden yardım görmeden mücadele ettik. Artık bitti. Yarın oldu bile.

Pozzo



Yardım edin!

Vladimir



Zaman akıyor yine. Güneş batacak, ay yükselecek ve biz buradan çekip gideceğiz.

Pozzo



Acıyın!

Vladimir



Zavallı Pozzo!

Estragon



O olduğunu biliyordum.

Vladimir



Kim?

Estragon



Godot.

Vladimir



Ama o Godot değil.

Estragon



Godot değil mi?

Vladimir



Godot değil.

Estragon



Kim öyleyse?

Vladimir



Pozzo.

Pozzo



Buradayım! Buradayım! Yardım edin de kalkayım!

Vladimir



Kalkamıyor.

Estragon



Hadi gidelim.

Vladimir



Gidemeyiz.

Estragon



Niçin?

Vladimir



Godot'yu bekliyoruz.

Estragon



Ha!

Vladimir



Belki sana başka bir kemik verir.

Estragon



Kemik mi?

Vladimir



Tavuk. Hatırlamıyor musun?

Estragon



O bu muydu?

Vladimir



Evet.

Estragon



Sorsana.

Vladimir



Önce yardım etmeliyiz galiba.

Estragon



Ne yapmak için?

Vladimir



Ayağa kalkması için.

Estragon



Kendi kalkamıyor mu?

Vladimir



Kalkmak istiyor.

Estragon



İyi, kalksın o zaman.

Vladimir



Kalkamıyor.

Estragon



Niçin?

Vladimir



Bilmiyorum.

Pozzo kıvranır, inler, yumruklarıyla zemine vurur.

Estragon



Önce kemiği isteyelim. Eğer reddederse orada bırakırız onu.

Vladimir



Bizim merhametimize mi kaldı demek istiyorsun?

Estragon



Evet.

Vladimir



Ve hizmetlerimizi belli koşullara bağlamamız gerek, öyle mi?

Estragon



Ne?

Vladimir



Tamam akıllıca görünüyor. Ama korktuğum bir şey var.

Pozzo



Yardım edin!

Estragon



Ne?

Vladimir



Lucky'nin birden kalkıp gidivermesinden korkuyorum. İşte o zaman yaraklara geliriz.

Estragon



Lucky mi?

Vladimir



Dün sana vuran

Estragon



Sana on kişiydiler dedim.

Vladimir



Yo, ondan önce, sana tekme atan.

Estragon



O burda mı?

Vladimir



Baksana, hayat kadar kocaman.

[Lucky'yi işaret eder.] Şu an hareketsiz. Ama her an tepesi atabilir.

Pozzo



Yardım edin!

Estragon



İkimiz şunu bir güzel dövsek mi?

Vladimir



Uyurken mi atılalım üstüne diyorsun.

Estragon



Evet.

Vladimir



Tamam iyi bir fikir gibi gözüküyor. Ama yapabilir miyiz? Gerçekten uyuyor mu? [Bir an.] Yo, en iyisi Pozzo'nun yardım çağrısından yararlanmak olurdu.

Pozzo



Yardım edin!

Vladimir



Ona yardım etmek için-

Estragon



Yardım mı edeceğiz ona?

Vladimir



Dişe dokunur bir karşılık umduğumuzdan.

Estragon



Varsayalım ki o.

Vladimir



Boş konuşmalarla zamanımızı harcamayalım! [Bir an. Şiddetle.]Fırsat varken bir şeyler yapalım! Her gün birilerinin bize ihtiyacı olmuyor. Aslında Özellikle bize ihtiyaç duymuyorlar. Başkaları da daha iyi olmasa bile, aynı derecede bizim yaptığımızı yapabilirlerdi. Kulaklarımızda çınlayan şu yardım çığlıkları bütün insanlığa yöneltilmiş! Ama burada, zamanın bu anında, istesek de istemesek de bütün insanlık biziz. Çok geç olmadan bundan yararlanalım! Zalimce bir alın yazısının bize layık gördüğü iğrenç, güruhu hakkıyla temsil edelim! Ne dersin? [Estragon hiçbir şey söylemez] Kollarımızı kavuşturup yardım etmenin iyi ve kötü yanlarını hesaplarken cinsimize kötülük etmediğimiz doğru. Kaplan hiç düşünmeden hemcinsinin yardımına koşar ya da çalılıkların kuytularına siner. Ama sorun bu değil. Sorun burada ne yaptığımız. Ve cevabı bildiğimiz için de mutluyuz. Evet, bu uçsuz bucaksız karmaşada kesin olan tek bir şey var. Godot'nun gelmesini bekliyoruz

Estragon



-Haa!

Pozzo



Yardım edin!

Vladimir



Ya da gecenin çökmesini. [Bir an.] Buluşacağımız yere saatinde geldik ve bu da sonu işte. Aziz değiliz ama buluşacağımız yere saatinde geldik. Kaç insan böyle bir şeyle övünebilir?

Estragon



Milyarlarca.

Vladimir



Öyle mi düşünüyorsun?

Estragon



Bilmiyorum.

Vladimir



Haklı olabilirsin.



Pozzo



Yardım edin.

Vladimir



Bütün bildiğim, bu koşullar altında, saatlerin uzun olduğu ve bizi- nasıl söylesem- alışkanlık haline gelene kadar, akla uygun görünen hareketlerle, kendileriyle oyalanmaya zorladıkları. Bunun aklımızın batağa saplanmasını engellemek için olduğunu söyleyebilirsin şüphesiz. Ama o zaten korkunç derinlikleri hiç bitmeyen gece içinde uzun süredir dolanmıyor mu? Arada bir merak ettiğim bu. Düşünmemi izleyebiliyor musun?

Estragon



[bir kereliğine özdeyiş söyler gibi] Hepimiz deli doğuyoruz. Bazıları böyle kalıyor.

Pozzo



Yardım edin! Fiyatını öderim!

Estragon



Ne kadar?

Pozzo



Yüz Frank!

Estragon



Bu kadar yetmez.

Vladimir



Ben bu kadar ileri gitmezdim.

Estragon



Sence bu kadarı yeterli mi?

Vladimir



Hayır, dünyaya geldiğimde kafadan çatlak olduğumu ileri sürecek kadar diyorum. Ama sorun bu değil.

Pozzo



İki yüz!

Vladimir



Bekliyoruz. Sıkılıyoruz. [Elini kaldırır.] Hayır, itiraz etme, ölesiye sıkılıyoruz, bu açık. Tamam. Farklı bir şey oluveriyor, o zaman ne yapıyoruz? Hiç karışmıyoruz, kuruyup gidiyor. Hadi, işe koyulalım! [Yığına doğru yaklaşır, büyük bir adım atıp durur.] Bir anda her şey yok olacak ve bir kez daha hiçliğin ortasında yalnız kalacağız!

Kara kara düşünür.

Pozzo



İki yüz!

Vladimir



Geliyoruz!

Pozzo'yu ayağa kaldırmaya çalışır, başaramaz, bir daha dener, tökezler, düşer, kalkmaya çalışır, başaramaz.

Estragon



Neyiniz var sizin?

Vladimir



Yardım et!

Estragon



Ben gidiyorum.

Vladimir



Bırakma beni! Öldürürler!

Pozzo



Nerdeyim ben?

Vladimir



Gogo!

Pozzo



Yardım edin!

Vladimir



Yardım et!

Estragon



Ben gidiyorum.

Vladimir



Önce beni kaldır, sonra beraber gideriz.

Estragon



Söz mü?

Vladimir



Yemin ederim!

Estragon



Bir daha hiç dönmeyeceğiz, tamam mı?

Vladimir



Hiç!

Estragon



Pireneler'e gideriz.

Vladimir



Nereye istersen.

Estragon



Hep Pireneler'de gezmek istemişimdir.

Vladimir



Dolaşırsın.

Estragon



[geri çekilip]. Kim osurdu?

Vladimir



Pozzo.

Pozzo



Burdayım! Burdayım! Acıyın!

Estragon



İğrenç!

Vladimir



Çabuk ol! Elini ver bana!

Estragon



Ben gidiyorum. [Bir an. Daha yüksek bir sesle.] Ben gidiyorum.

Vladimir



Sanırım sonuçta kendi kendime kalkacağım. [Dener, düşer.] Er ya da geç.

Estragon



Neyin var senin?

Vladimir



Çek git, gözüm görmesin!

Estragon



Sen orada mı kalıyorsun?

Vladimir



Şimdilik.

Estragon



Hadi kalk, soğuk alacaksın.

Vladimir



Dert etme beni.

Estragon



Hadi! Didi, ne bu keçi inadı!

Elini uzatır, Vladimir telaşla tutar.

Vladimir



Çek!

Estragon çeker, tökezler, düşer. Uzun bir sessizlik.

Pozzo



Yardım edin!

Vladimir



Yetiştik.

Pozzo



Siz kimsiniz?

Vladimir



İnsanız.

Sessizlik.

Estragon



Güzel toprak ana!

Vladimir



Kalkabilir misin?

Estragon



Bilmiyorum.

Vladimir



Denesene.

Estragon



Şimdi olmaz, birazdan.

Sessizlik.

Pozzo



Ne oldu?

Vladimir



[hiddetle]. Susacak mısın sen! Baş belası! Kendinden başka kimseyi düşündüğü yok.

Estragon



Kestirsek mi biraz?

Vladimir



Duydun mu ne dedi? Ne olduğunu öğrenmek istiyor.

Estragon



Boş ver onu. Uyuyalım.

Sessizlik.

Pozzo



Acıyın! Acıyın!

Estragon



[sıçrayarak]. Ne oldu?

Vladimir



Uyuyor muydun?

Estragon



Herhalde.

Estragon



Gene şu Pozzo piçi.

Estragon



Sustur şunu. Apış arasına vur.

Vladimir



[Pozzo'ya vurup]. Kes sesini! Am biti! [Pozzo çığlıklar atarak Vladimir'den kurtulur, sürünerek uzaklaşır. Durup, bir körün davranışlarıyla ellerini havada hareket ettirir, yardım ister. Vladimir dirsekleri üzerinde onu izler.] Kalkıyor! [Pozzo çöker.] Düştü!

Estragon



Şimdi ne yapıyoruz?

Vladimir



Belki sürünerek yanına gidebilirim.

Estragon



Bırakma beni!

Vladimir



Yoksa seslensem mi?

Estragon



Evet, seslen.

Vladimir



Pozzo! [Sessizlik.] Pozzo! [Sessizlik.] Cevap vermiyor.

Estragon



Beraber.

Vladimir ve Estragon :



Pozzo! Pozzo!

Vladimir



Kımıldadı.

Estragon



Adının Pozzo olduğundan emin misin?

Vladimir



[telaşla]. Bay Pozzo! Geri dönün! Size zarar vermeyeceğiz!

Sessizlik.

Estragon



Başka bir isimle seslenelim.

Vladimir



Korkarım ölüyor.

Estragon



Eğlenceli olurdu.

Vladimir



Eğlenceli olan ne?

Estragon



Başka adlar denemek, birbiri ardına. Zaman geçirtir. Eninde sonunda doğru ismi buluruz.

Vladimir



Sana adı Pozzo diyorum.

Estragon



Şimdi görürüz. [Düşünür.] Hâbil! Hâbil!

Pozzo



Yardım edin!

Estragon



Tam isabet!

Vladimir



Bu işten usanmaya başladım.

Estragon



Belki öbürü de Kabil'dir. Kabil! Kabil!

Pozzo



Yardım edin!

Estragon



Bütün insanlık bu adam. [Sessizlik.] Şu küçük buluta bak.

Vladimir



[gözlerini kaldırarak]. Nerde?

Estragon



Surda, en tepede.

Vladimir



Eee? [Bir an.] Bunda ilginç olan ne?

Sessizlik.

Estragon



Hadi başka bir şeyden söz edelim şimdi, ne dersin?

Vladimir



Ben de tam bunu söyleyecektim.

Estragon



Ama neden?

Vladimir



Yaa!

Sessizlik.

Estragon



Önce bir kalksak ha?

Vladimir



Bir şey kaybetmeyiz.

Kalkarlar.

Estragon



Çocuk oyuncağı.

Vladimir



İstendi mi yapılmayacak şey yok.

Estragon



Eee şimdi?

Pozzo



Yardım edin!

Estragon



Hadi gidelim.

Vladimir



Gidemeyiz.

Estragon



Niçin?

Vladimir



Godot'yu bekliyoruz.

Estragon



Ha! [Umutsuzca.] N'apıcağız, n'apıcağız!

Pozzo



Yardım edin!

Vladimir



Ona yardım etsek ya?

Estragon



Ne istiyor?

Vladimir



Ayağa kalkmak istiyor.

Estragon



Öyleyse niye kalkmıyor?

Vladimir



Ayağa kalkmasına yardım etmemizi istiyor.

Estragon



Öyleyse niye etmiyoruz? Ne bekliyoruz?

Pozzo'nun ayağa kalkmasına yardım ederler, bırakırlar. Düşer.

Vladimir



Tutmamız lazım. [Tekrar kaldırırlar. Pozzo ikisi arasında, kolları onların boynunda asılı durur.] Daha iyisiniz ya?

Pozzo



Siz kimsiniz?

Vladimir



Tanımadınız mı bizi?

Pozzo



Körüm ben.

Sessizlik.

Estragon



Belki geleceği görebiliyordun.

Vladimir



Ne zamandan beri?

Pozzo



Gözlerim çok keskindi, ama dost musunuz siz?

Estragon



[kahkaha atarak]. Dost muymuşuz!

Vladimir



Yo, kendisinin dostu demek istiyor.

Estragon



Eee?

Vladimir



Dost olduğumuzu kanıtladık, ona yardım ettik.

Estragon



Tastamam. Dostu olmasak yardım eder miydik?

Vladimir



Muhtemelen.

Estragon



Doğru.

Vladimir



Şimdi bi de bunun hakkında laf salatası yapmayalım.

Pozzo



Eşkiya değilsiniz, değil mi?

Estragon



Eşkiya mı? Eşkiya gibi mi görünüyoruz?

Vladimir



Kahretsin görmüyor musun, adam kör!

Estragon



Kahretsin öyle. [Bir an.] Öyle söylüyor.

Pozzo



Bırakmayın beni!

Vladimir



Nerden çıkarıyorsunuz canım!

Estragon



Şimdilik.

Pozzo



Saat kaç?

Vladimir



[göğe bakarak]. Yedi... Sekiz...

Estragon



Hangi mevsimde olduğumuza bağlı.

Pozzo



Akşam oldu mu?

Sessizlik. Vladimir ile Estragon günbatımına dikkatle bakarlar.

Estragon



Yükseliyor.

Vladimir



İmkânsız.

Estragon



Belki de şafaktır.

Vladimir



Aptallaşma. Orası batı.

Estragon



Nerden biliyorsun?

Pozzo



[kederli.] Akşam oldu mu?

Vladimir



Neyse zaten hareket etmedi.

Estragon



Sana yükseliyor diyorum.

Pozzo



Niye cevap vermiyorsunuz?

Estragon



Şans tanıyın.

Vladimir



[güven verici]. Akşam oldu, Bayım, akşam oldu, gece olacak nerdeyse. Burdaki dostum bundan şüphelenmemi istiyor; itiraf etmeliyim ki bir an ben de şüpheye düştüm. Ama bu uzun günü boşuna geçirmedim, inanın bana günün son anları bunlar.[Bir an.] Kendinizi nasıl hissediyorsunuz şimdi?

Estragon



Daha ne kadar çekeceğiz bunu. [Bir az bırakırlar, düşmek üzereyken yeniden yakalarlar.] Sütun muyuz biz yahu?

Vladimir



Yanlış işitmedimse gözlerinizin iyi olduğunu söylüyordunuz.

Pozzo



Keskin! Çok keskin!

Sessizlik.

Estragon



[tedirgin]. Açın biraz! Açın!

Vladimir



Rahat bırak onu. Görmüyor musun, mutlu olduğu günleri düşünüyor. [Bir an.] Memoria preateritorum bonorum— tatsız bir şey olmalı.

Estragon



Bilemeyiz.

Vladimir



Birdenbire mi kör oldunuz?

Pozzo



Çok keskindi!

Vladimir



Birdenbire mi kör oldunuz.

Pozzo



Güzel bir gündü, uyandığımda Talih kadar kördüm. [Bir an.] Kimi zaman hala uykuda mıyım acaba diye düşündüğüm oluyor.

Vladimir



Ne zaman oldu?

Pozzo



Bilmiyorum.

Vladimir



Fakat daha dün...

Pozzo



[hiddetle] Soru sormayın bana! Körlerin zaman kavramı yoktur. Zamanla ilgili şeyler de gizlenir onlardan.

Vladimir



Hadi bakalım! Tersi olduğuna yemin edebilirdim.

Estragon



Ben gidiyorum.

Pozzo



Neredeyiz?

Vladimir



Tam bilmiyorum.

Pozzo



Düzlük denen yer olmasın burası sakın?

Vladimir



Hiç duymadım.

Pozzo



Nasıl bir yer?

Estragon



[etrafa bakarak]. Tanıma gelmez. Hiçbir şeye benzemiyor. Hiçbir şey yok. Bir ağaç var.

Pozzo



O zaman Düzlük değil.

Estragon



[çökmüş] Bir eğlence medet!

Pozzo



Uşağım nerde?

Vladimir



Buralarda.

Pozzo



Ben seslenince niye cevap vermiyor?

Vladimir



Bilmem. Uyuyor gibi. Belki de ölmüştür.

Pozzo



Ne oldu alla'sen?

Estragon



Alla'sen!

Vladimir



İkiniz de kaydınız. [Bir an.] Ve düştünüz.

Pozzo



Gidip baksanıza, yaralanmış mı?

Vladimir



Sizi bırakamayız.

Pozzo



İkinizin birden gitmeniz gerekmez.

Vladimir



[Estragon'a] Sen git.

Estragon



Bana yaptıklarından sonra mı? Asla!

Pozzo



Evet evet, arkadaşınız gitsin, öyle kötü kokuyor ki. [Sessizlik.] Ne bekliyor?

Vladimir



Ne bekliyorsun?

Estragon



Godot'yu bekliyorum.

Sessizlik.

Vladimir



Ne yapması gerekiyor?

Pozzo



Önce ipi çeksin, onu boğmadığı sürece istediği kadar sert çekebilir. Genellikle tepki verir buna. Vermezse, tekme atsın, mümkünse yüzüne ve mahrem yerlerine.

Vladimir



[Estragon'a]. Gördün mü, korkacak bir şey yok. Hatta öcünü alman için bir fırsat bu.

Estragon



Ya kendini savunursa?

Pozzo



Hayır hayır, kendini savunmaz hiç.

Vladimir



Ben imdadına yetişirim.

Estragon



Gözlerini benden ayırma.

Lucky'ye doğru gider.

Vladimir



Önce bak bakalım, yaşıyor mu? Ölmüşse kendini yormanın anlamı yok.

Estragon



[Lucky'nin üstüne eğilerek]. Nefes alıyor.

Vladimir



Hadi öyleyse.

Ani bir öfkeyle Estragon Lucky'yi tekmelemeye, küfürler yağdırmaya başlar. Ama ayağını incitir ve inleyip sekerek uzaklaşır. Lucky kımıldar.

Estragon



Ah hayvan!

Tümseğe oturup çizmesini çıkarmaya çalışır. Fakat az sonra cayar, kollarını dizlerinin, kafasını da kollarının üstüne koyup uyumaya hazırlanır.

Pozzo



Yine ne oldu?

Vladimir



Dostumun canını acıttı.

Pozzo



Ya Lucky?

Vladimir



Demek o?

Pozzo



Ne?

Vladimir



Lucky mi o?

Pozzo



Anlamıyorum.

Vladimir



Sizde Pozzo'sunuz?

Pozzo



Tabii ki Pozzo'yum.

Vladimir



Dünkü gibi yani?

Pozzo



Dün mü?

Vladimir



Dün karşılaşmıştık. [Sessizlik.] Hatırlamıyor musunuz?

Pozzo



Dün kimseyle karşılaştığımı hatırlamıyorum. Ama yarın da bugün kimseyle karşılaştığımı hatırlamayacağım. Benden yardım ummayın.

Vladimir



Ama.

Pozzo



Yeter! Kalk domuz!

Vladimir



Satmak için pazara götürüyordunuz onu. Bizimle konuştunuz. Dans etti. Düşündü. Siz de görüyordunuz.

Pozzo



Öyle diyorsanız öyle olsun. Ben gideyim! [Vladimir çekilir.] Kalk! Lucky kalkar, yüklerini toplar.

Vladimir



Buradan nereye gidiyorsunuz?

Pozzo



İleri. [Lucky, elinde yüklerle, Pozzo'nun önündeki yerini alır.] Kırbaç! [Lucky herşeyi bırakır, kırbacı arar, bulur, onu Pozzo'nun eline verir, herşeyi tekrar yüklenir.] İp!

Lucky her şeyi bırakır, ipin ucunu Pozzo'nun eline verir, herşeyi tekrar yüklenir.

Vladimir



Bavulda ne var?

Pozzo



Kum. [ipi sallar.] Yürü!

Vladimir



Daha gitmeyin.

Pozzo



Ben gidiyorum.

Vladimir



Yardımsız kalınca ne yapıyorsunuz?

Pozzo



Kalkana kadar bekliyoruz. Sonra devam ediyoruz. Yürü!

Vladimir



Gitmeden önce ondan şarkı söylemesini istesenize.

Pozzo



Kimden?

Vladimir



Lucky'den.

Pozzo



Şarkı söylemesini mi?

Vladimir



Evet. Ya da düşünmesini. Ya da şiir okumasını.

Pozzo



Ama o dilsiz.

Vladimir



Dilsiz mi?

Pozzo



Dilsiz. İnleyemez bile.

Vladimir



Dilsiz ha! Ne zamandan beri?

Pozzo



[aniden kızgın] Kahrolası zamanınızla bana yaptığınız eziyet yetmedi mi? İğrenç bir şey bu! Ne zamanmış! Ne zaman! Bir gün yetmiyor mu bu size, bir gün dilsiz oldu, bir gün ben kör oldum, bir gün sağır olacağız, bir gün doğduk, bir gün öleceğiz, aynı gün, aynı an, yetmiyor mu bu size? [Daha sakin.] Mezarın üstünde doğuruyorlar, bir an gün işiyor, sonra bir kez daha gece oluyor.[ipi çeker.] Yürü!

Pozzo ile Lucky çıkarlar. Vladimir sahnenin sonuna dek onları izler, artlarından bakar. Düşüş sesi ve Vladimir'in yüzündeki ifadeden yine düştükleri anlaşılır. Sessizlik. Vladimir Estragon'a doğru gider, bir an ona bakıp düşünür, sonra sarsarak uyandırır.

Estragon



[vahşice hareketler, anlaşılmaz sözler. Sonunda.] Niye hiç bırakmıyorsun uyuyayım?

Vladimir



Kendimi yalnız hissettim.

Estragon



Rüya görüyordum, mutluydum.

Vladimir



Zaman geçirtti.

Estragon



Rüyamda...

Vladimir



[sertçe]. Anlatma! [Sessizlik.] Acaba gerçekten kör müydü?

Estragon



Kör mü? Kim?

Vladimir



Pozzo.

Estragon



Kör mü?

Vladimir



Kör olduğunu söyledi ya bize.

Estragon



Ee, ne var bunda?

Vladimir



Bana bizi görüyormuş gibi geldi.

Estragon



Rüya görmüşsün.[Bir an.] Hadi gidelim. Gidemeyiz. Ha! [Bir an.] O olmadığından emin misin?

Vladimir



Kim?

Estragon



Godot.

Vladimir



Ama kimin?

Estragon



Pozzo.

Vladimir



Yok canım! [Daha az emin]. Yok canım! [Daha da az emin.] Yok canım!

Estragon



Sanırım ben de kalkabilirim. [Zorlukla kalkar.] Ahh! Didi!

Vladimir



Artık ne düşüneceğimi bilmiyorum.

Estragon



Ayaklarım! [ Tekrar oturup çizmelerini çıkarmaya çalışır.] Yardım et bana!

Vladimir



Başkaları acı çekerken ben uyuyor muydum? Şu an uyuyor muyum? Yarın uyandığımda, ya da uyandığımı sandığımda bugün hakkında ne diyeceğim? Dostum Estragon'la, burada gece çökene değin Godot'yu beklediğimi mi? Pozzo'nun hamalıyla beraber gelip gittiğini mi, bizimle konuştuğunu mu? Muhtemelen. Ama bütün bunların içinde sahici olan ne olacak? [Estragon çizmeleriyle boşuna didiştikten sonra yine uyuyakalmıştır. Vladimir ona bakar.] Hiçbir şeyden haberi olmayacak. Bana yediği tekmeleri anlatacak, ben de ona bir havuç vereceğim .[Bir an.] Mezarın üstünde, zor bir doğum. Mezar-kazıcı oyalanarak, çukurun dibine aletlerini yerleştirir. Yaşlanacak zamanımız var. Hava çığlıklarımızla dolu. [Dinler.] Ama alışkanlık büyük bir uyuşturucu. [Yine Estragon'a bakar.] Bana da biri bakıyor, benim hakkımda da biri, uyuyor, hiçbir şeyden haberi yok, bırakın uyusun diyor.[Bir an.] Devam edemeyeceğim! [Bir an.] Ne demiştim?

Telaşla bir oraya, bir buraya gider, sonunda sol çıkışta durur, kara kara düşünür.

Sağdan Çocuk girer. Durur.

Sessizlik.

Çocuk



Bayım... [Vladimir döner.] Bay Albert...

Vladimir



Hadi bakalım.[Bir an.] Beni hatırlamıyor musun?

Çocuk



Hayır Efendim.

Vladimir



Dün gelen sen değildin.

Çocuk



Hayır Efendim.

Vladimir



Bu senin ilk gelişin.

Çocuk



Evet Efendim.

Sessizlik.

Vladimir



Bay Godot'dan bir mesajın var.

Çocuk



Evet Efendim.

Vladimir



Bu akşam gelmeyecek.

Çocuk



Hayır Efendim.

Vladimir



Ama yarın gelecek.

Çocuk



Evet Efendim.

Vladimir



Kesinlikle.

Çocuk



Evet Efendim.

Sessizlik.

Vladimir



Kimseyle karşılaştın mı?

Çocuk



Hayır Efendim.

Vladimir



Ya iki...[duraksar]... adamla?

Çocuk



Hiç kimseyi görmedim, Efendim.

Sessizlik.

Vladimir



O ne yapıyor, Bay Godot? [Sessizlik.] Beni duyuyor musun?

Çocuk



Evet Efendim.

Vladimir



Ee.

Çocuk



Hiçbir şey yapmıyor Efendim.

Sessizlik.

Vladimir



Kardeşin nasıl?

Çocuk



Hasta, Efendim.

Vladimir



Herhalde dün gelen oydu.

Çocuk



Bilmiyorum, Efendim.

Sessizlik.

Vladimir



[yumuşakça], bir sakalı var mı, Bay Godot'nun?

Çocuk



Evet Efendim.

Vladimir



Sarı mı yoksa... [duraksar]...siyah mı?

Çocuk



Sanırım beyaz, Efendim.

Sessizlik.

Vladimir



Tanrı bizi korusun! Sessizlik.

Çocuk



Bay Godot'ya ne söyleyeyim, Efendim?

Vladimir



Ona...[duraksar]...beni gördüğünü ve...[duraksar]...beni gördüğünü söyle. [Bir an. Vladimir yaklaşır, Çocuk geri çekilir. Vladimir durur, Çocuk durur. Ani bir hiddetle.] Beni gördüğüne eminsin di mi, yarın gelip beni hiç görmediğini söyleme!

Sessizlik. Vladimir ileri atılır, Çocuk çekilip koşarak çıkar. Sessizlik. Güneş batar, ay yükselir. Birinci perdedeki gibi Vladimir hareketsiz ve başı öne eğik durur. Estragon uyanır, çizmelerini çıkarır, her birini bir eline alıp ayağa kalkar ve gidip sahnenin önüne ortaya bırakır, sonra Vladimir'e doğru yürür:

Estragon



Neyin yar senin?

Vladimir



Hiçbir şey.

Estragon



Ben gidiyorum.

Vladimir



Ben de.

Estragon



Uzun süredir uyuyor muyum?

Vladimir



Bilmiyorum.

Sessizlik.

Estragon



Nereye gideceğiz?

Vladimir



Uzağa değil.

Estragon



A evet, hadi burdan uzağa gidelim.

Vladimir



Gidemeyiz.

Estragon



Niçin?

Vladimir



Yarın dönmek zorundayız.

Estragon



Niçin?

Vladimir



Godot'yu beklemek için.

Estragon



Ha! [Sessizlik.] Gelmedi mi?

Vladimir



Hayır.

Estragon



Artık çok geç.

Vladimir



Evet, gece oldu.

Estragon



Ya onu ekersek? [Bir an.] onu ekersek?

Vladimir



Cezalandırır bizi. [Sessizlik. Ağaca bakar.] Ağaç dışında her şey ölü.

Estragon



[ağaca bakarak.] Ne bu?

Vladimir



Ağaç.

Estragon



Evet, ama ne ağacı?

Vladimir



Bilmiyorum. Söğüt.

Estragon Vladimir'i ağaca çeker. Önünde hareketsiz dururlar.

Sessizlik.

Estragon



Neden kendimizi asmıyoruz?

Vladimir



Neyle?

Estragon



Hiç ipin yok mu?

Vladimir



Hayır.

Estragon



Öyleyse aşamayız.

Sessizlik.

Vladimir



Hadi gidelim.

Estragon



Bir dakika, kemerim var.

Vladimir



Çok kısa o.

Estragon



Ayaklarıma asılırsın.

Vladimir



Peki benimkilere kim asılacak?

Estragon



Doğru.

Vladimir



Yine de göster bakalım.[Estragon, pantolonunu tutan bağı çözer, pantolonu ona göre çok büyük olduğundan ayak bileklerine düşer. Bağa bakarlar.] İdare eder. Ama yeterince sağlam mı?

Estragon



Şimdi görürüz. Tut.

İkisi de bağın bir ucunu tutup, çekerler. Kopar. Düşecek gibi olurlar.

Vladimir



Küfretmeye bile değmez.

Sessizlik.

Estragon



Yarın dönmemiz gerekir mi diyorsun?

Vladimir



Evet.

Estragon



O zaman sağlam bir ip getirebiliriz.

Vladimir



Evet.

Sessizlik.

Estragon



Didi.

Vladimir



Evet.

Estragon



Ben böyle devam edemeyeceğim.

Vladimir



Demek böyle düşünüyorsun.

Estragon



Ayrılalım mı? Bizim için daha iyi olabilir.

Vladimir



Yarın kendimizi asacağız. [Bir an.] Tabi Godot gelmezse.

Estragon



Peki ya gelirse?

Vladimir



Kurtuluruz.

Vladimir şapkasını (Lucky'nin) çıkarır, içine dikkatle bakar, içinde elini gezdirir, sallar, üstüne vurur, tekrar giyer.

Estragon



Ee. Gidiyor muyuz?

Vladimir



Pantolonunu çek.

Estragon



Ne?

Vladimir



Pantolonunu çek.

Estragon



Pantolonumu indirmemi mi istiyorsun?

Vladimir



Pantolonunu ÇEK.

Estragon



[pantolonunun düşmüş olduğunu fark ederek]. Doğru. Pantolonunu çeker.

Vladimir



Ee? Gidiyor muyuz?

Estragon



Evet, hadi gidelim.

Kımıldamazlar.

PERDE





* Beckett'in anayurdu İrlanda'da kadınların oynadığı hokeye benzer bir spor.





