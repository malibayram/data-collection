ATTİLÂ İLHAN

Bütün Şiirleri:9

elde var hüzün



bilgi

yayınevi





“Attilâ İlhan

toplumcu şiirimize

olduğu kadar,

bireyci şiirimize de

yeni boyutlar

kazandırmıştır.”

ASIM BEZİRCİ





BİLGİ YAYINLARI : 192

ATTİLÂ İLHAN, BÜTÜN ŞİİRLERİ : 9

ISBN 975 - 494 - 332 - X

99 . 06 . Y . 0105 . 1650

Birinci Basım 1982

İkinci Basım 1984

Üçüncü Basım 1992

Dördüncü Basım 1995

Beşinci Basım 1997

Altıncı Basım Haziran 1998

Yedinci Basım Haziran 1998

Sekizinci Basım

Aralık 1999

BİLGİ YAYINEVİ

Meşrutiyet Caddesi, No: 46/A, Yenişehir 06420 / Ankara

Tlf : (0-312) 434 49 98 - 434 49 99 - 431 81 22 - 434 12 71

Faks: (0-312) 431 77 58

http://www.bilgiyayinevi.com.tr

e-mail: info@bilgiyayinevi.com.tr

BİLGİ KİTABEVİ

Sakarya Caddesi, No: 8/A, Kızılay 06420 / Ankara

Tlf : (0-312) 434 41 06 - 434 41 07

Faks: (0-312) 433 19 36

BİLGİ DAĞITIM

Narlıbahçe Sokak, No: 17/1, Cağaloğlu 34360 / İstanbul

Tlf : (0-212) 522 52 01 - 520 02 59

Faks: (0-212) 527 41 19





ATTİLA İLHAN

Bütün Şiirleri

9

Elde Var Hüzün

BİLGİ YAYINEVİ





İçindekiler


ATTİLÂ İLHAN 1

Elde Var Hüzün 5

yağmurda sis düdükleri 10

tut ki gecedir 11

o vahim orospu 12

t 14

kısa devre 15

1. 15

2. 17

3. 18

kurtalan treni'ne gazel 19

rüya bu ya 21

1. 21

2. 24

3. 26

gözleriyle cellat 27

zeynep beni bekle 28

yağmurda sis düdükleri 30

ayıp resimler 31

rast 'zenci' peşrevi 32

1.bunlar insanı parçalar 33

2.zenci çengi mi... 34

3.fokur fokur 35

4.sunturlu bir karanlık 36

ayıp resimler 37

1. 38

2. 39

3. 41

4. 42

5. 45

6. 47

rubaiyat 48

serbest gazeller 58

gibi redifli gazel 59

an gelir 61

kim kaldı 63

harem-i hümayun 66

bakî'ye gazel 68

elde var hüzün 70

drang nach osten (doğuya açılış) 71

1.raviyân-ı ahbar.. 72

2.nâkilân-ı âsâr... 77

3.şöyle rivayet ederler kim... 82

meraklısı için ekler 89

1 "kelime" 90

2 deryanın günahı ne? 92

3 "genç ozanlar" üzerine söyleşi 95

4 şiiri üstüne konuşma 98

5 avuntu mu? 106

6 "kocatepe" ile söyleşi 108

7 türk şiirinde gençler (ustalar ne diyor?) 113

8 şiirde, kurtuluş savaşı 115

9 şiir söylemek 118

10 şiirden çok, laf.. 120





fakat alup verilür bir selâm kalmıştır

nâbî





yağmurda sis düdükleri





günc-i mihnette rakiba beni tenha sanma

yar ger sende yatursa elemi bende yatur

bağdat'lı ruhî





tut ki gecedir




tut ki gecedir

karanlık sıvaşır ellerine camlardan

birden kırmızıya döner

trafik ışıkları

kükürtlü dumanlar yükselir

korkuya batmış

camkırığı adamlardan

tehlikeye büyür sakalları

tut ki gecedir

ihbarlar birer sansar

bir telefondan bir telefona atlar

yeraltı örgütleri tetik üstünde

adres değiştirmiş silah kaçakçıları

fahişeler birbirinden kuşkulanıyor

tut ki gecedir

kaatiller huzursuz

hırsızlar sinirli

hainler ürkekçedir

elleri telefona kendiliğinden uzanıyor

ihanete gece müthiş bir gerekçedir

ihbarlar birer sansar

bir telefondan bir telefona atlar

ihanet bir bilmecedir





o vahim orospu




korkular su mudur süzülür parmaklarından

camlarda buğulanır soğuktan yalnızlığı

içinde bir ürperme eski yanılgılarından

aynı filmin ısrarla aynı yerden başladığı

kimliğini öğreniyor her defa başkasından

sonbaharda belma mı büyük rakılar içen

fuar'da göl gazinosu bıyıklı hovardalar

aynalar kırılmıştı mersin'de güzelliğinden

sabahlara kadar zincirleme telefonlar

İstanbulluymuş adı hülya boğaziçi'nden

ankara'da kar ıssızlıkları ne ses ne soluk

oryantal sevilay'dır ulus'ta bir pavyonda

saçlarını boyatmış küllü sarı hafif uçuk

ayaş'lı bir tüccar peydahlandı aklı fikri onda

oysa haftaya nilgün samsun'a yolculuk





rakıya nurten başladı cıgaraya hümeyra

esrarı florya'da Süleyman'la denediler

futbolcu bir kopuk vefa'da oynadı bir ara

onu sevtap sanıyor birçoğu öyle bilirler

kaşları yok incesi kıvırcık saçları kara

beyoğlu'nda devriyeler / fahişeler akşamı

sarhoş değil iki kadeh rakıdır hepi topu

acaba çerkes miymiş adapazarı'ndan mı

kimin nesi bilinmez belirsiz soyu sopu

hafif oynatmış mıdır yoksa yalnızlıktan mı

kendi kendine konuşur o vahim orospu





t




geniş şapkalarıyla solgun kadınlar

t harfleri midir geceye uzayan

korkunç pelerinlere sarınmışlar

şehvet tutuşuyor dudaklarından

cıgara ateşleri iblis çağrılarıdır

büyük serüvenlere ölümün titrediği

soğuk bakışları gözlerinizde kalır

su yılanlarının içinde serpildiği

mahmuzlarında yıldız alıştırırlar

çizmeleri neon kıpkızıl yanmış

dişiliklerini silah gibi taşırlar

nasıl kullanılıyor anlaşılmamış





kısa devre





1.


hişt hişt sen misin

benim feriha

yorgun

saati söyler misin

çok var sabaha

neden sordun

boşlukta asansörler

elektrikler söndü

kısa devre mi

bir çığlık korkuyu böler

ay birden göründü

kıpkızıl değirmi





saatın fosforlu kadranı

saçlarındaki koku

çakmağın alevi

dağıtır insanı

bu garip tutku

bu çılgın sevi

gece bir yerde yeşil

cinayet yeşili

koyu mu koyu

içim rahat değil

telefonun zili

piç etti uykuyu





2.


ışıkları tutamıyorum

avuçlarımdan kayıyor

karanlık en büyük korkum

gece gittikçe çoğalıyor

halıda kan izleri buldum

cıgarası hâlâ yanıyor

cesedin başına oturdum

gözleri bir tuhaf bakıyor

bu çocuğu tanıyordum

yıllardır yalnız yaşıyor

bütün mektuplarını okudum

kimseyle anlaşamıyor

cinayeti otele duyurdum

telefonlar üst üste çalıyor

sabaha karşı başladı sorgum

polis öleni ben sanıyor





3.


camlar kararır ardında kış akşamları

anlaşılmaz maviler büyük eflatunlar

jilet yansımalarıyla şubat rüzgârı

içinde bir insan gibi büyür korku

siyah pelerinli / sakal bıyık duman

duvar diplerinden sızar gece yarıları

bir şehir bitmeden öbürü başlamıştır

birinin garında öbürüne inersin

bunda yağmur yağar öbürünün bulutları

iki ayrı şehirde birden mi yaşıyorum

iki ayrı insan olarak aslında aynı

orada vurulanın burada mezarı





kurtalan treni'ne gazel




kurtalan treni'nde unutulan bir kız çocuğu

yıllardan kimbilir dokuz yüz kırk üç müdür

sürdürür ömrü boyunca başladığı yolculuğu

kurtalan treni'ni sanki rüyasında görmüştür

kederli bir yağmur içinde bütün camları buğu

yolcuları bakışarak bir vahameti bölüşür

gece rampalarında yalnız bir devin soluğu

uyku bastırmıştır cıgaralar söndürülmüştür

sessiz bir öfkeyle büyür dışarda simsiyah doğu

içkiye dalmış bir subay yok bir kadınla öpüşür

karısı süheylâ hanım mı hâlâ okşayıp durduğu

çünkü beykoz'da bırakmış siirt'te hayat müşküldür





vagon penceresinden ayın gözlerinde doğduğu

o kız çocuğu sabaha karşı gizlice üşümüştür

dudakları masmavi dağ istasyonlarının soğuğu

ıslak bir gazetede tobrak nihayet düşmüştür

haydarpaşa'dan beri her yolcunun okuduğu

niğde'de elma sarılmıştır üstüne çay dökülmüştür

nedir tren düdüklerinin çığlık çığlığa sorduğu

bir şehri terk ederken susmak bu kadar güç müdür

kadere dönüştüren nedir sıradan bir yolculuğu

yıllardan attilâ ilhan dokuz yüz kırk üç müdür

hani kurtalan treni'nde o kızın unutulduğu

yoksa bütün unutulanlar zaten ölmüş müdür





rüya bu ya





1.


ikimiz otobüsle uzak bir şehre gidiyormuşuz

kars'a mı desek

ardahan'a mı desek

yollarda kar bulut mavisi / dağlar duman

derin bir uykusuzluğa sarkmış yolcular

bir uçuruma sarkar gibi

tedirgin

ürkek

gizli böcek çıtırtıları şoförün radyosundan

camlar buğulandı

sabah oluyor

omuzumda uyuyorsunuz





anlaşılmayacak şey mi ağır yorgunluğunuz

hanidir başkasının hayallerinde yaşıyorsunuz

kolay değil bir hayalden öbürüne yetişmek

belki bu gece yarısı acil servis'te hekim

kaza olmuş / durmadan yaralı getiriyorlar

("RH negatif taze kan aranıyor")

yarın o pavyon kızı ölesiye sevdiğim

onu neden sevdiğimi bir türlü anlamıyor

ağzı temmuz sıcağı bakışları sonbahar

sanki saman ateşi için için yanıyor

belki berber belki terzi / en iyisi kuşkusuz

öğretmen olmasıdır / tayini doğu'ya çıkmış

erzincan'a mı desek

artvin'e mi desek





ikimiz otobüsle uzak bir şehre gidiyormuşuz

buzdan birer kılıç kavaklar yola çakılmış

kargalar patırtı kıyamet ansızın fırladılar

besbelli birazdan 'çay molası' verilecek

camlar buğulandı

sabah oluyor

omuzumda uyuyorsunuz





2.


size bu akşamı hazırladım

ayıp mı oldu dersiniz

şu küçük yağmuru kirpiklerinizde parlayan

iki üç ağaç buldum getirdim / ıhlamur ağaçları

komşulardan öğrendim bunları severmişsiniz

size bu akşamı hazırladım

ayıp mı oldu dersiniz

bir avuç ışık serpeceğim

şöyle ankara uzaktan

şunlar gece reklamları toz yeşili canavar sarı

belki yok balkonlarda hanımeli istersiniz

cankurtaran sirenleri karanlık sokaklardan

bilmem bulabilir miyim / gücüm bu aşağı yukarı

size bu akşamı hazırladım

ayıp mı oldu dersiniz





biraz bulut saklamıştım geçen sonbahardan

mehtabın yaldızladığı bir deniz kenarı

koyduğum yeri unutmuşum

fakat görebilseydiniz

n'olur çabuk gelin manzara dağılmadan

fazla uzun sürmez hayallerimin ayarı

size bu akşamı hazırladım

ayıp mı oldu dersiniz

(betonlar soğudu / koğuş bir tabut gibi sessiz

yarıgeceyi saydım cezaevi saatından)





3.


bizi tanıştırmadılar evet yalnızım

eş dost arasında büsbütün yalnız

aslında kararsızım dilim dolaşıyor

gözleriniz olmasa konuşamayacaktım

hep böyle cana yakın mı bakarsınız

hafif koyu kestane az yeşile çalıyor

ne kadar istiyordum tanıştıran çıkmadı

nasıl çıksın derdimi kimse anlamıyor

bu cür’etimi bilmem bağışlar mısınız

bir kadın düşünürdüm / balansı

gülüşü bir çağlayan güneşle yıkanıyor

içinize ışık sıvanır bir kere duysanız

yıllar boyu bu kadınla yaşadım ben

her baktığım duvarda sanki o resim

yumuşacık kaşlar biçimli bir ağız

yüzü birden sonbahar düşünceliyken

hani utanmasam sizdiniz diyeceğim

bu cür'etimi bilmem bağışlar mısınız

hapisten yeni çıktım adım İbrahim





gözleriyle cellat




kalın mavi camdan bir duvara çarptım

hay allah / gözleriniz değil miymiş

üç gün üç gece oturdum resmini yaptım

bir de baktım paletimde mavi boya bitmiş

çünkü ne yeşim mavisi ne kum mavisiymiş

gizemli yanı dolu / hayli karışık bir iş

neden sonra lacivert anaforlar saptadım

arada pırıltılar leylak rengi meneviş

böyle göz mü olurmuş galiba karıştırdım

korkulu bir yolculuk bu / bir cehenneme iniş

mavi ala dönüşüyor biraz da mor yakaladım

ince bir yürek telaşı bir göğüs geçiriş

hayranlık korkuyla sanki yer değiştirmiş

bir ıslık duyuyorum jilet gibi bilenmiş

hain fısıltıları birden anlayamadığım

sehpanızın altındayım idamıma hükmedilmiş





zeynep beni bekle




zeynep beni bekle / gece ağaçlarına

yağmur çiseliyorum / cam tozu su beyazı

yalnızlığını mutlaka değiştireceğim

bir yaprak halinde süzülüp saçlarına

eski teşrin'lerden / kederli kırmızı

zeynep beni bekle mutlaka döneceğim

söyle kim önleyebilir buluşmamızı

geceleyin ışıkları söndürdüğün zaman

benim şiir kitaplarından sızan aydınlık

elinde uyuyakaldığın heyecanlı roman

pancurların çarpıldığı lodos geceleri

rüzgârın değil benim / pencerendeki ıslık

her akşam koridordaki ayak sesleri

yanlış çaldığını zannettiğin telefon

zeynep beni bekle mutlaka geleceğim

hem bu ne ilk ayrılığımız ne de son





pikapta eminağa acemaşirân saz semaisi

sokakta çocuklar saklambaç hırsız polis

hayat akıp gidiyor olsam da olmasam da

saati durmamalı ufak sorumlulukların

resmi bırakmadın ya / son çektiğin hangisi

bak mektuplar birikmiş yine masamda

fakülteler açılacak bak bugün yarın

zeynep beni bekle mutlaka geleceğim

başladığımız filmi birlikte bitireceğiz

kim ne derse desin içimde delice bir his





yağmurda sis düdükleri




imdat çığlıkları mıdır

bir felaketi mi duyururlar

anlaşılmaz söyledikleri

salkım saçak çökerler karanlığıma

yalnızlığımı dağıtırlar

yağmurda sis düdükleri

camlarda çehreler hayal meyal

aramızdan müthiş ayrılmışlardır

anlaşılmaz niye öldükleri

son nefeslerini tasarladıkça

insan ısrarla ölümünü yaşıyor

yağmurda sis düdükleri

yürekte keder yoğunlaştıkça

bulutlar buz tozuna yozlaşıyor

anlaşılmaz neleri

götürdükleri

sabahlar olur bir türlü uyuyamam

içimde sanki şilepler çarpışıyor

yağmurda sis düdükleri





ayıp resimler





can lâ'lin eyler ârzû yâr içmek ister kânımı

yâ rab ne vâdidir bu kim can teşne canan teşnedir

bâkî





rast 'zenci' peşrevi





susamışam visâline ireyüm andan öleyim

kadı burhanettin





1.bunlar insanı parçalar




kalın ay ışığından çıkardılar suratlarını

yamyassı burunlarıyla inanılmaz zenciler

kıpkızıl ateş tozları gözlerinin akında

terlemiş dazlak kafaları çok fena parlıyor

korku bulutları mıdır karanlığa dağılmış

kadın mı erkek mi oldukları anlaşılamaz

niyetleri kötü belli belirsiz yaklaşıyorlar

gizli kokulara açılıp kapanıyor burun delikleri

kimi neresinden yakalayacakları belli olmaz

belki köpek dişleri omuzlarınızı kesecektir

göğüslerinizi koparır mengene parmakları

dil pembesi bir dehlizde ağzınızı kaybedersiniz

bunlar insanı parçalar çatır çutur yer





2.zenci çengi mi...




mavi yıldız sürmüş gözkapaklarına

dokunduğu yer patlıcan moru

gözlerine muazzam kirpik indirmiş

bir yanardağ ağzıdır dudakları

neon ışıltısı giyer çıplak gövdesine

zenci çengi mi şerare atlaması mı

tutuşmuş kasları tutam tutam alev

kıvılcım sıçratır değdirdikçe dişlerini

şehveti başına vurur çalkalandıkça

ayaküzeri kendi kendisinin olur

meme uçlarından birer mavi yıldırım

sarsıla sarsıla dişiliğini boşaltıyor





3.fokur fokur


oda yanmaz suya batmaz nîce câdudur bu

necâtî

vahşi orman karanlığından oyulmuştur

tutam tutam bulutları yiyen zenci kadın

soğan zarı ter yürümüş kazıtılmış kafasına

omuzlarının gücü yıldızları yukarda tutuyor

memeleri ele avuca sığmaz birer yılan

simsiyah saldırırlar hem hoyrat hem yırtıcı

dolup ağzına bir teki bir yiğidi boğabilir

yerle bir eder bir vuruşta dal gibi bir kızı

sinsice pusuya yatmış memelerinin arkasında

kirpiklerinden kanlı kızıl bir ateş sızıyor

memeleri sanki erkekliğidir ayağa kalkmış

az sonra fokur fokur sütünü tükürecek





4.sunturlu bir karanlık




dudakları ateş aldı narçiçeği

sonra tırnakları dikenli alev

yer gök yangın sıcağı sarışın

gümüş bir çil lira parlaklığı

şehveti kristal gibi tınlıyor

sunturlu bir karanlık edinmeli

taşkömürü siyahlığında bir gece

niye zenci bir herif olmasın

bıyıkları masmavi mıknatıslanmış

duman fışkırıyor erkekliğinden

o kadar acıkmıştır ki aydınlığı

doyurmaya bir gece yetmeyecek

birkaç zenciyi kolayca içerebilir

gözeneklerinden sızmalı karanlık

bütün deliklerinden içine dolmalı





ayıp resimler





ders-i aşkın müşkilin yahya nice halleylesin

söyleyenler kendini bilmez bilenler söylemez

şeyhülislâm yahya





1.




ateşten köpekler yalıyor

sütlü meme uçlarını

zebaniler kazımış cehennem yalazı saçlarını

azrail gelir

nefes nefese teslim alır elbet

yanardağ ağzı cinselliğinden

kazığa çakılmış kadını





2.




camların ardında çınar

camlardan yemyeşil yığılan güneş ışığı

acı sarı bir arı vızıldar

vurup kendini o duvardan bu duvara

kadının bütün gözleri ışık bulaşığı

erimiş gümüş mü dökülmüş

öyle parıltılı ve yoğun

tırnaklarının yaldızı güneşi yansıtıyor

parmaklarını kımıldattıkça

sanki alüminyum





kadının pençelerinde oğlan çocuğu

on üç yaşlarında ancak

sarışın akça pakça

soyulmuş muz dersiniz

kokulu ve yumuşak

kadının altın dişleri her yanına batıyor

her değdiği yeri yakarak soluğu

dilinden kulak içlerine

ışık zerrecikleri bırakarak

kadın iri çekme burunlu

kırkına yakın

çıplak

ışık sızıyor hücrelerinden ter yerine

körpe erkekliğini kapmış oğlanın

- kendini tutmasa -

koparıp yutacak





3.




zümrüt bir oğlan singapur gözlü

gözkapakları yorgun

kirpiklerinin ağırlığından

kaşları kıl incesi kalem eğrisidir

vampir alı sürmüş dudağına

sesi umutsuzluğunun

dargın sesidir

aynasından kopabildiği saat

erkek girer yatağına

kadın uyur fakat

bir aygır yaratır sevdiği kadından

memelerinin arası kıvırcık tüylü

kasları düğüm düğüm halat

bir pipo yakmış ağzına

köpek dişleriyle gülümser

ay ışığı yansır dazlak kafasından





4.




tuhaf şey

memeleriyle solur

bin kocalı kadın

memeleriyle koklar

bulur avını

ateş kusar böğürtlen uçlarından

alevden birer portakal

içlerinde dönüp duran

sanki arı oğuludur

iki salkım bal ve süt

buğulu uğultuludur

damarları mayi ve kalın

gizlice ağuludur





geceleri

ağır bir hırka gibi

yatağında bırakır uykuyu

kumsalda sevişmeye gider

bin kocalı kadın

dişiliği sarmal bir kuyu

bir canavarın ağzı obur

erkek yutar aralıksız

işitilmemiş doyduğu

çıra gibi yağlı ve sert

çıra gibi sarışın

bir yiğit

fena kıvırcık altın yüzüklü

lacivert üzerine iki it

bir kopuk kara ama yağız

kara bir yılandan farksız

aklı kıt

erkekliği cömert





daha bir sürü herif girer çıkar

kaygan küçüklü büyüklü

genizlerinde köpek hırıltıları

salyaları yapışkan

bıyıkları köpüklü

tenhada

ıslık yalnızı bir kadındır

erkek eli değmemiştir

ömründe eline





5.


epeyce yaşlı

hantalca biraz

kapılardan sığmaz

erkek güzeli kadın

omuzları geniştir bilekleri kalın

gülmesi ısırmayı andırıyor

ensesi tıraşlı

külrengi saçlarını 'erkek' kestirmiştir

sık sık

arkaya tarıyor

balkonda rakı sofrası her akşam

eski hovardalar gibi 'ahkâmla' içer

'felekten kâm alıyor'

radyoda hüzzam faslı

çamlıca'da mehtap

tamam

arasıra çok fena dalıyor

cıgara paketinin arkasına hesap

aybaşında emlak vergisi

hisar'daki arsaya ne verirler

bekir'e yaş günü hediyesi

bakkalla hesap

beşer biner"





kıvırcık

gece mavisi kirpikler

bunlar göz müdür göl yansıması mı

kadın güzeli erkek

gizli aynalarda kaşlarını alıyor

her defasında incelterek

bulutlarda kaçıcı bir ışık mıdır

şüpheli bir erkekliğe karışması mı

tehlikeli bir kadınlığın

zehirli bir sarmaşık mıdır

yaprakları nemli

salyası yapışkan

bir türlü tutamadığın

erkek güzeli kadın

kadın güzeli erkek

dibinde fosforlu bir karanlığın

sabahlara kadar boğuluyorlar

nefes nefese sevişerek





6.




loş aynalarda durur

koyu kızıl izleri dudaklarının

aynaları doldurur

kurt gibi uluyan diri göğüsleri

girip aynalara dişlerini boynuna saplar

aynalarda çoğalan

o gözleri kanlı kırmızı

yeşil kirpikli kadın





rubaiyat





azade ser olurdum âsib-i derd-ü-gamdan

ya dehre gelmeseydim ya aklım olmasaydı

ziya paşa



zulmetmeyi yeğler o buzlu kadın sevmek yerine

gözlerindeki soğuk elektrik

çakar ufkumuzda şimşek yerine

kanı donmuştur / besbelli kılı kıpırdamaz

koparıp göğsünden yüreğini

uzatsan kan içinde

çiçek yerine





sürekli bir dalgınlıktır kuğu

buğulu bir gölde yalnızlık biriktiren

kederinden yolcuların boğulduğu

dağılan bir düşüncedir ağaç

yaprak yaprak sonbaharı getiren

soğuk karanlıklarda çıplak ve aç





döne döne sonbahara ulaştı yorgunluğum

uzaktan ölümün çanlarını duyuyorum

geceler uzadı sabahlar olmak bilmiyor

sürekli alacakaranlıkta hanidir ruhum





bir vapur gibi uğuldayarak

hışımla sırılsıklam

ansızın karşıma çıktı gece

başıboş bir vapur gibi

kara sularıma girmiş

gizlice

o yol kesemez ben duramam artık

çarpışmamız kesinleşti

ne korku ne pişmanlık ne yeis

en sessiz derinliklere içimde belki senin

hasretini götüreceğim

sadece





yağmurlu kış günü tenha bahçede çırılçıplak

mevsim ona beyhudedir artık ne soğuk ne sıcak

bu çınar ömür boyu yalnızlığa hüküm giymiştir

her gün bir parça ölerek süresini dolduracak





trenler katar katar

şu dağdağalı dünya garında gördüğüm

türlü çeşidi var

kimisi gümüştendir camları kesme billur

kimisi ahşap durduğu yerde tutuşur

kimisi sanki solucan uzar uzadıkça

kimisi düğüm üstüne sanki düğüm

kim olsan fakat hangisine binsen

nasıl binersen bin

değişmez varılacak son istasyon ki ölümdür

ölüm





korkunun kulak gibi çınladığı bir hicran saatında

tehditlerle dolu bir kış doludizgin yaklaşıyor

yağmurların soğuk kanatlarında

çevremde muazzam bir baş dönmesidir adeta şehir

münzevi bir soru işaretiyim

simsiyah şemsiyemin altında





buz kuşları toz halinde iç ufuklarımıza dağıldılar

yapraklarının kızıllığı söndü kapkaranlık ağaçlar

görünmez bir devin sendelediği hissediliyor her an

kan kaybediyor kan ağır yaralı sonbahar





sabah uyanırsın karanlıktır

ezan yağmurda dağılır

kuş yağar bulutlardan

açıklarda fırtına

telsiz işaretleri kayıp vapurlardan

yemyeşil sonsuzluğa akıyor

eriyip sabah yıldızları bir bir

yaşlılar öldü

gençler yaşlanıyor

bebekler doğacak

her an kendini yenilemektedir

yeryüzünde insan





serbest gazeller





dilde gam var şimdilik lûtfeyle gelme ey sürûr

olamaz bir hânede mihmân mihmân üstüne

râsih





gibi redifli gazel




yorgun kadınlar içtik

yalnızlıktan uğuldayan

tuzlu kan gibi

nice akşamlar devirdik

çengi kıyamet

'kızıl sultan' gibi

vurdukça mızrap

öyle yoğun bir melal

dağılır ki tamburdan

bastırır eski sevdalar

göz gözü görmez

duman gibi





su karanlıktır

ve kadehler boşalmış

leylaklar darmadağın

kıvılcımlar savurup narçiçeği

çöker bir daha başımıza gökyüzü

tutuşmuş tavan gibi

kanlı hesapları vardır

kıyamete kadar sürecek

ölümle şairlerin

kim bilir nerden bilecek

ne çığlıklar geçer daha dünyadan

attilâ ilhan gibi





an gelir


an gelir

paldır küldür yıkılır bulutlar

gökyüzünde anlaşılmaz bir heybet

o eski heyecan ölür

an gelir biter muhabbet

çalgılar susar heves kalmaz

şatârâbân ölür

şarabın gazabından kork

çünkü fena kırmızıdır

kan tutar / tutan ölür

sokaklar kuşatılmış

karakollar taranır

yağmurda bir militan ölür

an gelir

ömrünün hırsızıdır

her ölen pişman ölür

hep yanlış anlaşılmıştır

hayalleri yasaklanmış

an gelir şimşek yalar

masmavi dehşetiyle siyaset meydanını

direkler çatırdar yalnızlıktan

sehpada pir sultan ölür





son umut kırılmıştır

kaf dağı'nın ardındaki

ne selam artık ne sabah

kimseler bilmez nerdeler

namlı masal sevdalıları

evvel zaman içinde

kalbur saman ölür

kubbelerde uğuldar bâkî

çeşmelerden akar sinan

an gelir

-lâ ilahe illallah—

kanunî Süleyman ölür

görünmez bir mezarlıktır zaman

şairler dolaşır saf saf

tenhalarında şiir söyleyerek

kim duysa / korkudan ölür

- tahrip gücü yüksek -

saatli bir bombadır patlar

an gelir

attila ilhan ölür





kim kaldı




silah atılmıyor

güvercin şakırtısıdır

şafakta yaldızlanan

şadırvanda su

ıhlamurlarda ezan

görkemli bir namaz uğultusu

heyhat

hamzabey cami-i şerifi'nden kim kaldı

kim kaldı eski selânik'ten

laternalar sustu

sürahiler tenha

tek kibrit çakılmıyor

kim kaldı ittihat ve terakki'den

o jöntürkler ki -'hariçten

evrak-ı muzırra celhederlerdi’-

o fedailer ki barut öksürürler

sakal tıraşları mavi

kırmızı bıyıkları biber





kim kaldı

müdafaa-i hukuk cemiyeti’nden

avcı ceketi

körüklü çizme

astragan kalpak

bazen 'ittihatçı'

hafif 'iştirâkiyûn'

öfkeli kaşları salkım saçak

kumral bıyıkları mahzun





hani felaket tütün içerler

ceplerinde idam fermanları

bellerinde söğüt yaprağı bıçak

ya millet meclisi'nde meb'us

ya kuva-yı seyyare'de asker

kadehlerde rakı

nazlı beyaz

vaniköy korusunun 'teşrinler'deki sisi

gramofonda incesaz

meyhane musikisi

o şenliklerden heyhat kim kaldı

ezeli dalgınlığımızın ıslığıdır ney

keman yanlış anlaşılmasından tedirgin

utlar vahim sorular soruyor

öldü nâzım şâmilof sarı mustafa

yıkılmış strasnoy ploşçat'ın saat kulesi

eski bolşeviklerden kim kaldı





harem-i hümayun




birer sırça kadehtir

soframızda yıldızlar

büyülü bir rakıyla dolar

pancurlar kırılır

mehtabın ağırlığından

odalar

o mâhûr şarkıyla dolar

uzanmış lâhûr şal üstüne

çubuk sefasına dalmış

siyah perçemleri belâ

elâ gözleri âfet

bir nevcivan ki / gönül

kanrevan

aşkıyla dolar

mülkün her ucu başka felaket

rumeli'den bozgun haberleri

anadolu'da isyan

arabistan'da veba

kazan kaldırmış yeniçeri

mehter vurur / payitaht

kılıç şavkıyla dolar





gizemli saray aynalarında

görünür kaybolurlar

yaşmaklı sultan çehreleri

gözleri kahrıyla dolar

boğdurulmuş şehzadelerin

körpe zambak boyunlarında

kaypak bir yılan yağlı ilmik

samurdan duvarlarına harem'in

çarpa çarpa uzar

sonsuza kadar çığlıkları

kubbeler

canhıraş bir yankıyla dolar





bakî'ye gazel




bir yerde vahim bir yanlış yapılmıştır

ne yadsımaya dilim varır

ne düzeltmeye gücüm yeter

meyyus bir papağan gibi tenhada bırakılmış

harıl harıl

içimdeki bozgunla söyleşirim

bir yaş gelir ki kadınlar

çekilir ortalıktan

esmerler birden çekimser

sarışınlar uzak

kumrallar vefasızdır

artık ne uyku ne durak

bir âfet biçerim imgelem kumaşından

müstesna bir sevgili

onunla söyleşirim

fazlasıyla edâlı

iyice rahşân

bakışları ebrûlî





serviler boşalır boşluklardan

bir mehtap karanlığına

gazelhanlar susmuş

çalgıcılar perişan

bir ben ki sabahlara kadar böyle

münzevi bir kanûnla söyleşirim

ne şair kalmış ülkede ne şiir

divanlar unutulmuş

mesneviler parça parça

ey şairlerin sultanı ey bakî

inanılmaz kafiyeler düşürüp yıldızlardan

(mefûlü mefâilü)

ruhunla söyleşirim





elde var hüzün




söyleşir

evvelce biz bu tenhalarda

ziyade gülüşürdük

pır pır yaldızlanırdı kanatları kahkaha kuşlarının

ne meseller söylerdi mercan köz nargileler

zamanlar değişti

ayrılık girdi araya

hicrana düştük bugün

ah nerde gençliğimiz

sahilde savruluşları başıboş dalgaların

yeri göğü çınlatan tumturaklı gazeller

elde var hüzün

o şehrâyin fakat çıkar mı akıldan

çarkıfeleklerin renk renk geceye dağılması

sırılsıklam âşık incesaz

kadehlerin mehtaba kaldırılması

adeta düğün

hayat zamanda iz bırakmaz

bir boşluğa düşersin bir boşluktan

birikip yeniden sıçramak için

elde var hüzün





drang nach osten

(doğuya açılış)





bâtıl hemişe bâtıl-ı bîhudedir velî

müşkîl budur ki suret-i haktan zuhur eder

bâkî





1.raviyân-ı ahbar..




çocuk gözlerimle gördüm

taş değmiş gibi dağıldığını

güzellikleri soğuk

sevdalı sarışınların

kollarına girip boy aynalarına götürdüm

içinde şamdanların kristal yandığı

bir büyük salonda

(viyana mıymış neymiş)

rugan çizmeli hassa subayları anladığım

sırmalı üniformalar her rütbeden

boyunlarında 'imparatorluk nişanı'

yanlarında 'murassa' kılıç

durup durup

içki kadehleriyle gırtlaklarına ateş eden

eski viyana bir bilmeceymiş

küskün bir viyolonselin tamamladığı

tutkusal rus prenslerinin hiçbir zaman anlamadığı

çetrefil mi çetrefil

kelimeleri birbirine geçmiş





çocuk gözlerimle gördüm

petrograd'daymışız fena geceymiş

tepsilerde çatlıyor romanof bardaklar

votkanın öfkeli şiddetinden

buz tutmuş neva

rıhtımlarında bulut dalgınlığı

kafkasya'lı balalaykaların coşup kanatlandığı

o şölen

o şölende narodnik eldivenlerinden

bir kurşun bir kurşun daha

bir kurşun daha

çift başlı bir kartal gibi devriliyor çar

sarayın görkemli merdivenlerinden

az bir şey kalmış sabaha





çocuk gözlerimle gördüm

sedef kakmalı koltuğunda

kaç mevsim eskitti kadızade eşref

her dakika bir hâşim elinin ucunda

frankfurt seyahatnamesi

gurabahane-i lâklâkan

"gurub-u hûn ile perverde olan kuşlar"

şimdi gel hatırlama

seferberlik'te o büyük sarhoşluk gecesi

küstah bir ay yükselir kanlıca sırtlarından

mürüvvet hâlâ şarkı söyler

elinde def

"eşref... eşref..."

hâşim'siz olamazdı ama

tedirgin sabahlarında âşık paşa tarihini okurdu

şeria cephesinde ölülerle kadeh tokuştururdu

rakı içtiği her akşam

bunun bir kumandanı varmış

(miralay ali osman)

herif berlin almancası konuşuyor

karargâh-ı umumî'de enver paşa'nın gözbebeği

teşkilât-ı mahsusa'da çalışmış

cephede kendi rızasıyla bulunuyor





çocuk gözlerimle gördüm

kuleleri yağmurlu bir şehir

iç savaş yıllarından kazan şehri midir

yıldızları düşüren silah sesleri

sakalları seyrek buhara'lı imamların

duaları ay ışığı camilerden

minareler tepeden tırnağa sedef

nur vahidof bir kazak kurşunuyla vurulmuştur

'mazlum ülkeler' kımıldar

asya'nın içlerinden

sultan galiyef

'das kapital'i çevirir türkçeye harıl harıl

yanında uzun namlulu nagant tabancası

kabzasında

altınla işlenmiş

'besmele'si var





çocuk gözlerimle gördüm

aya bulanmıştı salkımsöğütler

gökyüzünde yıldız imzaları

gecedir toz mavi bir köpek uluyor

her ömre biçilmiş besbelli bir başka ölüm

bazılarını durduğu yerde şeytan mı örgütler

ağır bir yanılgının bitirilmesidir bazıları

yaşadığım hangi ömrüm

allende'yi vurdular Santiago'da akşam

mitralyöz kurşunlarını dişleriyle tutan adamlar

tayland'da bir amerikan dolarına bozuluyor

sokağa bir çıkarım

tamam

1943'de stalingrad

her tarafta barikatlar





2.nâkilân-ı âsâr...




dersaadet'te

sabah ezanları

hicranlı bir heyecan doğurur

mürüvvet'te

boğaziçi'nde yaz sabahları

acayip soğuktur

sis basar

çilek pembesi mavi dumanlı san

işgal donanması içinde boğulur

uzak bir güverteden

dağılan bir vardiya çanı

sabah sabah

ürpertir insanı





manastır'da eskiden

cam çerçeve ayna

'askeri mahfel'de

ay ışığı dolardı bardaklarına

erguvan bıyıklı

'erkânıharplerin

henüz dönmüşler berlin'den

genç ağaçlar gibi yakışıklı

tekgözlükleri elde

omuzlarında pelerin

mürüvvet 'hassaten'

eşref bey'i hatırlıyor

kolağası mıydı neydi

'fevkalade kendinden emin'

dolu mavzer gibi korkutucu

bakışları küstah

adeta ısırıyor

o eski manastır ah

galiba bir düğündeydi

balkan harbi'ne 'tekaddüm eden' günler

havada siyah

toz halinde bir top uğultusu

redif kışlasında müzika-yı hümayun

çoluk çocuk avluya doluşmuş

yaşamak hüner





'mükerrer' bir yanılgı mıdır sabah

(o müz'iç / 'yeni bir hayata başlamak' duygusu)

güller vazoda buruşmuş

sisler mahzunluğunu dağıtıyor

kahvaltı sofrası çoktan hazır

harem'de balkona kurulmuş

gümüş bir fısıltıdır semaver

kızarmış ekmek kokusu

lacivert karanlığı

böğürtlen reçelinin

eşref bey'in uykusu oldum olası ağır

hele sabahları hiç uyanamıyor

rüyalarında 1324 / eski manastır

buğulu aynasıdır unutulmaz ümitlerin

gece mavisi atlarından iner

rap rap / ay karanlık 'mülâzim'ler

el basarak

'kur'an-ı azim-üş-şan' üstüne

yemin etmişler

tabanca ve bayrak

'mülkü zulümden kurtarmak için'





haklıdır üzülse de eşref bey

o günden bugüne

(yani dersaadet / rumî 1335)

ne tabanca kaldı ne bayrak

ne cumayıbâlâ'ya osmanlı bir kar yağıyor

ne serez'de mevlevi tekkesi

o müslüman ıslığı

bin yıllık görkemli ney

ne üsküp ne köprülü ne tikveş

iç köprülerini 'lahzada' yakarak

bir yıldırım düşmüş adeta gönlüne

'muazzam' bir kılıç gibi

devlerin kullandığı

elektrik yeşili ve çıplak

kirpiklerinde yangın isi

avuçları acımasız kara

ağzında sırtlan nefesi

etrafı bütün leş





gözlerinin önünden

gitmez o manzara

tüyden hafif bir güneş

taze yıkanmış üzüm aydınlığı

borazanlar 'içtima' çalıyor

talimat dünden

törene dördüncü batarya katılacak

(eşref bey'in bataryası)

anlaşılmaz bir sıcak

ortalık ana baba günü

yağlı bir fes kalabalığı dalgalanıyor

neferi zabiti esnafı işçisi

arnavut türk ve rum

yahudi ve bulgar

makedonya dağlarının özgürlüğünü

gözlerine işlemiş komitacılar

iplik iplik kan

ateş menekşesi

'hürriyet' birdenbire açıklanıyor

binbaşı vehip bey tarafından

çıkmış top arabasının üstüne

(altmış numaralı top arabası)

konuşan sanki topun namlusudur

yani vatan





3.şöyle rivayet ederler kim...




kanlıca'da

kadızade eşrefin yalısı

nedense bu yıl gözü yaşlı 'teşrinlerin

içi paslı ve kötümser

kafeslerin ardında yağmur şakırtısı

su dumanı savrulur ağaçlardan

her çakışında şimşeğin

maytap yeşili kediler

olmadık bir yerinde

tutuşur gecenin

işte selamlıktan

metroviça'lı sabri hoca'nın

'tecvit üzre' kur'an-ı kerim 'tilâveti'

sesinde saygısız bir iman

bağışlamak bilmez bir tanrının

karanlık heybeti





metroviça'lı sabri hoca / evet

93 muhaciridir balkanlar'dan

dur otur bilmez / ceddine rahmet

yoğun sakalları

kirli sarı

sanki burun deliklerinden

katmerli ve kalın dökülen

nargile dumanları

elbette mürüvvet

bir şair hayalidir fağfurdan

elleri süt mavisi gözleri ebru

sonbahar sisleriyle buğulu bir kuğu

aklından bir türlü çıkmıyor

hayret

o sandal sefası hani bir gece geçen yaz

eşref bey'le beraber emirgân'a doğra

yanmış kibrit kokuyordu hava

bahçelerde fosforlu çiçekler

çınarlı kahvede gramofon çalıyor

gönüllerde sevda





yaldızlı ve titrek

yankılarla zenginleşerek

uçuşur zil sesleri parmak uçlarından

memeleri üryan eflatun çengilerin

ağızları gül goncası

kalçaları şimşek

her akşam böyle bir 'hünkâr sofrası'

sieber 'paşa'nın 'müstesna' hareminde

zerde ve pilav

baklava ve börek

hilafsız adam boyunda ayaklı şamdanlar

telkâri .gümüş

o sarhoş loşluğuna usulca gömülmüş

pembe yanakları yağlı yağlı parıldayan

'azametli' almanlar

eczacı gessler

mühendis scheidemann

'bağdad demiryolu kumpanyasından

soluğunda dağların mavi soğuğu

amanos tünellerinden henüz dönmüş

ağır yol yorgunluğu

kulaklarında tef





bu akşam da gelmedi yüzbaşı schröder

boğaz'daki o yalıya davetliymiş

(çepçevre salkımsöğütler)

zeynep adını dilinden düşürmüyor

sevdalı bir türk kızı esmer

camların önünde oturur

elinde gergef

sieber 'paşa' anlatır durur

bu 'mülkün' parçalanmasını içi götürmüyor

hah hah hah

ne yapıp yapıp

'yekpare muhafaza edilmeliymiş'

hah hah hah

bir 'lokma-yı şahane'de yutabilmesi için

kayzer hazretleri'nin





bir taksimle uyanır o görünmez tambur

sultanı yegah

kayısı bahçelerinde şam-ı şerifin

mübarek sahur zamanları

ay ışığında yarasalar

yıldızlardan yağmur

kederli bir dalgınlık sarar

'yıldırım orduları'ndan geride kalanları

ne yapsalar kurtulamazlar

ah nasıl unutulur

nasıl unutulur

şehrin düştüğü akşam

ışıklar sönmüştü ansızın

sokakları bedevi bir karanlık dolduruyor

karanlığı paldır küldür atlılar

iç mahallelerde yangın

yalazı camlara vuruyor

bir ara faysal görünmüştü

sakalı yaldız tozu

kibirli bir hayalet

soğuk mavi birisi var

yanında zehirli sarışın

lawrence adındaki İngiliz casusu

elbette odur





karanlıkta gözyaşları damla damla tambur

bir eski rüyadan çağrışımlar / evet

miralay ali osman bey'in beşli revolveri

cemal paşa'nın beyrut'ta astığı araplar

nablûs karargâhı'ndaki içki âlemleri

'münzevi ve mükedder' eşref bey

sabah ezanları köyden köye yayılıyor

hey gidi hey

'mülk' sözde osmanlı'nın ama

alaman'ın elinden

İngiliz alıyor





bende sığar iki cihan ben bu cihana sığmazam

nesimi





meraklısı için ekler





1 "kelime"


Çoğumuz şiiri bir kelime işi sanır: En uygun kelimeleri seçmesini, en elverişli mısraları kurmasını bileceksin! Mısra bir kelime katarı olduğuna göre, kelimeyi usturuplu seçtin mi, mesele yok, önce mısraların, giderek şiirin, kurtuldu demektir. Kelimeye ağırlık veren şiir anlayışı, kökeninde biçimseldir ya, bu elbette, biçimsel olmayan şiir anlayışı, kelimeyi önemsemeyecek demek değildir. Galiba bütün iş, kelimeyi ele alıp değerlendirişimizde düğümleniyor.

Biçimci tutumda kelime, bağımsız bir bütündür, kendi başına var olur; şiirsel değeri, yarı yarıya ses yapısında, yarı yarıya anlam yapısındadır; çağrışım yükü önemini pekiştirir. Şairin biri tutar, tek kelimeyi ya da tek tek bağımsız kelimeleri, yan yana getirir, bundan bir mısra örgüsü çıkardığını sanır, ortaya belki mozaike benzer bir "süs" de çıkarır. Bu "süs", adından da belli, gerçekte şiirsel olmaktan çok, "dekoratiftir. Hadi bir örnek düşünelim: Geçmiş zamanla ilgili bir şiir yazan şair, o dönemleri hatırlatmak için, Divan şiiri kelimelerinden birini ya da birkaçını, şiirinin “yapısına" oturttu mu, o dönem şiirini yeni koşullar altında yeniden yaratmış olmaz; biçimsel bir şiir düzeni içersinde, o kelimeleri, geçmişe ilişkin "dekoratif" birer öğe olarak kullanmış olur. Bu nokta önemli; "ikinci yeni"den "müdevver" bazı şairlerimiz Divan ya da Edebiyat-ı Cedide kelimelerini şiirlerine serpiştirerek, geçmiş şiirimizle daha ileri konaklarda bütünleştiklerini sanabiliyorlar. Yanlış. Yaptıkları, çağdaş bir sahne tuvaletine, assolistin padişah tuğu eklemesinden farksızdır. Geçmiş kılıklarımızı yeni koşullar altında gözden geçirerek, o kökenden, yeni bir sahne kılığı üretimi değil.

Şiirin kelimelerle değil, imgelerle yazıldığını bilen şairler için, kelime, diyalektik bir ilişkiler yumağıdır; bir kere, anlatacağı imgeyle, İkincisi aynı imgeyi anlatmakla görevli öteki kelimelerle, üçüncüsü mısra içindeki özel, şiir içindeki genel ses uyumuyla, dördüncüsü imgeler arası birlik ve karşıtlıkların gelişme süreciyle bağlantılıdır çünkü, imge, kelime değildir, ama sadece benzetme (teşbih ya da istiare) de değildir, her ikisini de "kullanan" duygusal/düşünsel içeriğin somutlaşma biçimidir. Bu süreçte kelime donuk, durağan, olmuş bitmiş bir öğe diye alınamaz. Alınmamalıdır. Kelimenin önemi, imgenin somutlaşmasında oynayacağı role göre değişir; bu rolü belirleyen ise kelimenin çağrışım yükü, anlam boyutları ve imgeyle olan diyalektik bağlantısıdır. Hal böyle oldu mu, şairin kelimeden hareket etmediği, şiirini kelimelere yaslanarak kurmadığı da meydana çıkar; kelimeler imgelerle kurulmuş bir şiirin, içine döküldüğü en uygun kalıplardır ki, imgelerin, gerçeği estetik düzeyde yeniden yaratmalarına katkıları oranında büyürler.

Şiirin temel ilkeleri ve sorunları üzerinde kafa yormaya alışkın olmadığımızdan, biçimsel tutumlarla toplumsal şiirler, toplumsal içeriklerle biçimsel şiirler üretiyoruz.

Yusufçuk, 1 Ocak 1979





2 deryanın günahı ne?


Yuvasına buğday tanesi taşıyan karınca, değerli bir yiyecek bulduğundan, hem gururlu, hem sevinçlidir. Yuvasına yaklaştıkça, sevinci büyür. Hiç değilse, insan düşüncesi, bunun böyle olduğuna, olacağına hükmeder. Ötede bir yerden, karıncanın bulunduğu yana doğru, şiddetli bir suyun akıp geldiğini düşününüz. Karıncanın gururu da, sevinci de, birden "beyhude"leşecektir. Besbelli ki su akıntısı, karıncayı da, taşıdığı buğday tanesini de, önüne katıp kim- bilir nerelere sürükeleyecek. Karınca, bırakın sevincini ve gururunu, varlığını tehdit eden bu olasılığı algılayabilir mi? Hayır. Ancak belaya uğradığı zaman işin farkına varacak, o zaman da iş işten geçmiş olacaktır. Oysa, algılama ve yargılama gücü çok daha yüksek olan bir insan, karıncanın bulunduğu yerdeki durumu çok daha geniş açıdan ve nesnel olarak görebilir.

Einstein'ın ünlü örneğini de hatırlayabiliriz: Karınca iki boyutlu bir yaratıktır, onu yuvarlak bir topun üzerine koyarsanız, yürüyerek topu bitiremez, üçüncü boyutu algılayamadığı için bir "sonsuzluk" duygusu içinde kalır. Oysa üç boyutlu insan, karıncanın inatçı ama beyhude çabasının farkındadır. Onun, topun yuvarlak yüzeyi üzerinde dönüp durduğunu fark eder. Karınca örneği, anlatmak istediğime yarayacak mı? Pek iyi bilmiyorum. Mevlânâ, sanırım Mesnevi'de, şöyle bir laf etmiştir:

Herkes kendi gücü ve emeği kadar nasib alır,

eğer senin kabın az su alıyorsa deryanın günahı ne?





insanoğlunun içinde yaşadığı doğasal ve toplumsal gerçeklikler, Mevlânâ'nın sözünü ettiği "derya" sayılırsa, ozanın bu gerçekliklerden alabileceği "nasip" hiç kuşkusuz onun "gücü ve emeği" kadar olacaktır. Evrenin, bunun içinde, doğa ve toplumun, son derece karmaşık bir ilişkiler yumağı olduğunu biliyoruz da, bu ilişkilerin anlamını bizim için anlaşılır hale getirebilecek algılama gücünden çokluk yoksunuz. Ozan, eğer sürekli izlenimler aldığı ortamı değerlendirmek peşindeyse, alışılagelmiş kesinlemelere başvurmadan önce, kendisini buğday taşıyan karıncanın acıklı gülünçlüğüne düşürebilecek acele gurur ve sevinçlerden uzak durmamalı mıdır? Son ve en büyük gerçeği yakaladığını ve açıkladığını iddia ederken, bir başka boyuttan bakılınca, ansızın merdiveni yeniden icat eden adamın durumuna düştüğü görülemez mi?

Bu bakımdan, hele gerçekçilik davası güdenlerin, evreni, doğayı, toplumu, insanı ve bunların birbirleriyle olan ilişkilerini, derinlemesine çözebilecek bilimsel yöntemi kavramadan; kavradıktan sonra da, içinde yaşadığı somut koşulları etraflıca algılayıp, bilinçli bileşim önerilerine sahip olmadan; gündelik karar kolaylıklarına düşüp, kesip biçmeleri son derece yanlış olur. Ne yazık ki çoğumuz -üstelik hayli geç keşfettiğimiz- buğday tanesini yuvamıza taşımanın sevinciyle şişiniyor, bir yerlerden, kimbilir nerelerden kopup gelen tarihsel sellerin tehdidini, hatta tehdit olasılığını sezemiyoruz.

"Kabımızı" genişletmekten başka çare göremiyorum

ben.

Yusufçuk, 1 Ağustos 1979





3 "genç ozanlar" üzerine söyleşi


- Belirli bir üne, edebiyat tarihinde belirli bir yere ulaşmış ozanların, yeni yetişenlerle o kadar ilgilenmedikleri söylenir. Oysa sizin genç ozanlara çok yakınlık gösterdiğiniz biliniyor. Bunun özel bir açıklaması var mı?

- Bir değil, iki açıklaması var: Birisi nesnel, öbürü öznel. Nesnel açıklamayı, toplumcu şiir geleneğinden yapacağım. Türkiye'de sosyalist ozanlar, başlangıçtan bu yana, ciddi bir usta/çırak ilişkisi içinde bulunmuşlardır. (Nâzım Hikmet'in Nail V. ile yakınlığı hatırlanmalı. 40 yıllarında Suat Taşer ile Ö.F. Toprak, ortaklaşa kitap yayımlamışlardı. Aynı yıllarda ben Ö.F. Toprak'a çıraklık etmeye başlamıştım.) Aynı tutumu, ozanlık önlüğünü kuşandıktan sonra, benden sonra gelen toplumcu ozanlar için tutmam, toplumcu ozanlık zanaatının gereği sayılmalı. Bunu, 50'li yıllarda Maviciler, 60’lı yılların ortasından başlayarak da, "ikinci yeni"ye karşı olanlar için, yapmaya çalıştım. Şimdi de, en genç kuşağın ozanlarıyla, dostça ilişkiler içindeyim.

Öznel açıklamaya gelince, acaba şöyle mi söylesem: Ozan kısmı, genellikle, yaşlandı mı duyarlığını yitirir. Hadi kurur demeyeyim, ama mutlaka görgüsü duygusuna, bilgisi sezgisine ağır basar. Buysa, çokluk yaşlı ozanlarda gördüğümüz kısır şiirlerin, asıl kökenidir. Kişi olarak ben ne kadar bilgiye, görgü ve göreneğe, mantığa bağlı çözümleme ve diyalektik bileşimlere meraklı da olsam, duyarlığımı korudum. Üstelik hayli genç bir duyarlık bu. Delikanlı ozanlarla konuşup tartışırken aynı düzeyde kalabilmemiz bunun kanıtı. Kanıtı ama, acaba, delikanlı duyarlığını sürekli olarak genç ozanlarla dirsek temasımı koruyarak sağlam tutmuş olmadım mı? Kendimi genç ozanlardan -genellikle gençlerden- soyutlasaydım, besbelli bu duyarlığı böyle diri tutamazdım.

- Genç Türk ozanlarının en büyük talihsizliği sizce nedir?

- Coşkularının akıllarını bastırması. Kimisi içerik yönünden, kimisi biçim yönünden coşkulu. Sanıyorlar ki, ağırlığı bu coşkuya verirlerse, ortaya has bir şiir çıkar. Yanılıyorlar. Şiir, heyecanla aklın dengesini içerir. Heyecan, duygusal düzeydeki izlenimleri yoğunlaştırırsa, akıl bilgi düzeyindeki verileri şiire katar. Böylece ortaya nesnel gerçeğin öznel estetik bileşimi çıkmış olur. Çocuklar, işin bilgi yanını kaytarıyor, daha doğrusu benzemeye özendikleri ustalardan kopya çekiyorlar. Ya da, bilgiyi şiirsel bilgi diye değil de, didaktik bilgi diye alıyorlar. Olur mu hiç? Öyle genç ozanlar tanıdım ki, on dokuz yaşında Marx'ı, Engels'i okumuş, Bayburtlu Zihni'yi bilmez, ya da iyi kötü ozanlarımızı tanır, toplumsal gerçekten haberi yok. Bu İkinciler daha çoktur sanırım.

- Genç ozanların daha önce gelmiş ozanlardan etkilenmesi olayına ne diyeceksiniz?

- Şiir sanatıyla birlikte başlamış bir olay. Bu işin okulu olmadığına, ozanlar, usta/çırak ilişkileriyle yetiştiklerine göre olağan sayılmalı. Yalnız etki dendi mi, genellikle, deyiş benzerliğini anlar gibiyiz. Bence asıl etki, deyiş benzerliğinden ziyade, imge sistemlerinin bir ya da aynı olmalarına denmeli. Çünkü, biliyorsunuz, özgün bir ozanın imge sistemi kişiseldir, bütünüyle ona özgüdür. Ancak gerçek ve önemli ozanlar imge sistemleri getirirler. Getirilen bu imge sistemleri belirli bir zaman parçası içinde bir ülkenin şiirinde egemen olur, imge sistemi, ozanın nesnel gerçeği öznel merceğinden geçirip, kelimelere aktarış biçimidir. Gençler, çokluk, şiirsel durumları usta ozanların imge anlayışlarıyla algılamaya başlar, başka bir deyişle, belirli bir durumu falan ya da falan ozanın anlayışına göre şiirselleştirirler. Asıl etki budur. Doğaldır. Genç ozan, gerçekten yetenekli ise, giderek ustasının imge sistemini bırakır, kişisel imge düzenini kurar. Bu düzende, ustasının sisteminden esintiler uzunca bir süre kalabilirse de kişiliklerin ayrıldığı kolaylıkla fark edilir.

Bir de, genç ozanın deyiş özentisiyle bir ustayı öykünmesi var ki, bunu ben etki saymıyorum. Bence bu etkiden de önceki aşama. Heves aşaması. Öykünme aşaması. Ülkemizde bu aşamadaki ozan adaylarına "etkilenmiş", imge düzeni etkisi altındakilere, basbayağı "ozan" denir. Oysa, başka ozanların getirdikleri ya da kurdukları imge sistemleriyle onların yazdıkları şiirlerin yeni kopyalarını üretenleri yetişkin ozan saymak yanlış olmalıdır.

Yusufçuk, 1 Kasım 1979





4 şiiri üstüne konuşma


H. A. - Çok yönlü bir sanatçısınız. Roman, senaryo, fıkra yazarlığı, denemecilik, eleştiri de, el attığınız yazın alanları. Ama en çok ozan olarak tanınmaktasınız. Bu nedenle söyleşimizi şiir üzerine yapmak istiyorum. Belki alışılmış bir soru. Sormadan edemeyeceğim. Şiire nasıl başladınız?

A. İ. - İlk şiirimi ilkokulun üçüncü sınıfında yazdığımı, birkaç kere belirtmiştim. 1933 filan olmalı. Şiirin adı 'İlkbahar'dı, sadece 'çiçekler' ve 'kelebekler' kafiyelerini hatırlıyorum. Bir yıl sonra, tarihte okuduğumuz için olacak, 'Attila' diye bir şiir yazmıştım, o zaman İzmir'de Karşıyaka'da oturuyoruz, yalıdaki evde, babama okudum, beğenmedi, iyi ama, bu anlattıklarım şiire başlamak sayılabilir mi?

H. A. - 1946 CHP Şiir Yarışmasında Cebbaroğlu Mehemmed Destanı adlı destansı şiiriniz ikincilik almıştı. O zaman ünlü bir ozan olan Fazıl Hüsnü Dağlarca, Çakırın Destanı ile üçüncüydü. Bu olayla ilgili anı ve izlenimlerinizi öğrenebilir miyiz?

A. i. - 1946 şiir yarışmasına nasıl katıldığımı, Duvar adlı şiir kitabımın son basımında, 'meraklısı için notlar' bölümünde ayrıntılı olarak anlattım: Gerçekte yarışmaya, şiirin metnini benden alan amcamla babam, benim namıma katılmışlardı. Sorunuzu fırsat bilerek bir noktayı belirtmek isterim, armağanı kazandığım zaman kimsenin tanımadığı bir şair adayı değildim ben, o dönemin sosyalist çevreleri ve dergileriyle ilişkim vardı: Daha 1943'de "Yeni Edebi- yat"ta, 45/46'da Türkiye Sosyalist Partisi'nin organı "Gün" dergisinde bazı şiirlerim yayımlanmıştı, yalnız öğrenci olduğumdan, bu tür işlere kalkıştığım için daha önce bir kere belgelendiğimden; bu şiirlerin bazılarını adımla, bazılarını takma adlarla yayımlıyordum. Yine de söylediklerimin doğruluğunu kanıtlayan belge, armağanı kazandığım duyulduktan sonra "Gün" dergisinin okurlarına yaptığı küçük açıklamadır. Bu dergi 2 Mart 1946 tarihli 7. sayısının ikinci sayfasında, şöyle bir not yayımlamıştı: "CHP şiir müsabakasında ikinci mükâfatı, Ağıt adlı uzun şiirini GÜN'ün ikinci sayısında okumuş olduğunuz arkadaşımız Attilâ İlhan’ın kazandığını sevinçle öğrendik. Biz de arkadaşımızı tebrik ederiz."

40 yıllarında, edebiyat çevrelerinde, ikisi iktidardan yana, ikisi iktidara karşı, dört ayrı grup vardı, iktidar dediğim faşizan İnönü (CHP) diktası. Bunlar birinci kademede, Ataç, Sabahattin Eyuboğlu, Yaşar Nabi aracılığıyla, Garip üçlüsünü; Orhan Veli, Oktay Rifat ve Melih Cevdet'i tutuyorlardı, ikinci kademede, Suut Kemal Yetkin'in 'himayesinde' görünen Behçet Necatigil, Cahit Külebi, Oktay Akbal, Salâh Birsel, Fahir Onger, Naim Tirali ve Fazıl Hüsnü yer alıyordu. Bu iki grup CHP diktasının 'resmi' sanatçılarından oluşmuşlardı. İktidara yandaştılar. Karşı yanda ise, solda sosyalistler ve aşırı sağda ırkçı/turancılar yer alırdı. Sosyalistler arasında, Niyazi Akıncıoğlu, Ö. F. Toprak, A. Kadir, Suat Taşer, Cahit Irgat, Mehmet Kemal, Rıfat Ilgaz, Sabri Soran vb. sayılabilir. Ben, Ahmet Arif, Arif Barikat (Damar), Şükran Kurdakul, bu takımın şair adayları arasındaydık. 1946 armağanının ilginç yanı, sosyalistlerden birinin, CHP yandaşı iki şair, Cahit Sıtkı ve Fazıl Hüsnü arasında yer almış olmasıydı.

H. A. - Kırk yıla yaklaşan şiir serüveninizde nasıl bir gelişme gösterdiniz? Bol imge, Divan şiirinden yararlanmış, yüksek sesle okumaya elverişli renkli bir şiir, şiirinizin şekli, özellikleri... Bu şiiri oluşturmada hangi ozanların etkisi oldu?





A. İ. - Şiirimin nasıl bir gelişme gösterdiğini değerlendirmek bana düşmez, bunu eleştirmeciler ya da edebiyat tarihçileri -değer bulurlarsa- yapacaklardır. Bu şiirin oluşmasında, sandığınız gibi, sadece bazı ozanların etkisi ya da katkısı olmadı; tam tersine, sinemadan resme, romandan toplumsal bilimlere değin, şiir dışında bir sürü disiplinin katkısı oldu. Çocukluğumdan beri süregelen sinema tutkumu hesaba katmadan, şiirimin doğru değerlendirilebileceğini sanmam. Bunun gibi, diyalektik yöntemin özelliklerini öğrenmemin, şiir oluşturmamda önemli katkıları olduğuna eminim. Elbet, çok eski yıllardan bu yana sevdiğim ozanlar oldu, hep aynı kalmasalar, zaman zaman değişseler de, adlarını rahatlıkla vermişimdir, yine de verebilirim: Halk ozanlarından, Dertli, Bayburt'lu Zihni, Dadaloğlu, Gevheri. Divan ozanlarından Bakî, Nedim. Çağdaşlarımızdan, elbette Nâzım. Bunlar, şiirde 'kan gruplarımızın' uyuştuğu ozanlar. Bir de, böyle bir yakınlık içinde olmadığım, ama önemsediklerim var: Şeyh Galip ve Nail-i Kadim, Karacaoğlan ve Yunus Emre, Yahya Kemal ve Ahmet Muhip.

Y. K. - En çok sevdiğiniz şiir kitabınızla en çok sevdiğiniz birkaç şiiriniz ve gelmiş geçmiş ozanlarımızdan en değerli bulduğunuz beş tanesinin adını gerekçeleriyle birlikte söyleyebilir misiniz?

A. İ. - Bende belirli bir şiir kitabını sevmek, belirli bir ozana bağlanmak tabiatı yoktur, hiç de olmamıştır. Zaman oldu ki, Nâzım'ın kitapları yasaktı, şiirleri el yazmaları halinde elden ele dolaşıyordu, o tarihte 835 Satıh, Gece Gelen Telgrafın çoğu şiirlerini, Benerci Kendini Niçin Öldürdü ve Taranta Babu'ya Mektuplar'ın önemli kısımlarını, Kurtuluş Savaşı Destanı’nın hemen hemen tamamını, ezberime almıştım. Fransız şiirinin tadını almaya başladığım sıralar Apollinaire'in bazı şiirleri, Aragon'un bazı kitapları dilimden düşmedi. Şiiri sevmenin gerekçesi, şiirin kendisini sevdirebilmesidir. Günlerdir Cenab Şahabettin'in bir mısraı zihnimde dolaşıyor, gerekçesi ne, bu ozanı asla benimsemedim, yakın da bulmadım, ama o mısradaki sihir neyse, kendisini şıp diye bana kabul ettirdi. Cenab'ı eleştirmek, hatta yermek için bin neden sayabilirim ama, bunların hiçbiri o mısraı bana unutturamaz.

Y. K. - Günümüz dünya şiiri açısından bakılacak olursa bugünkü Türk şiirini nasıl değerlendirirsiniz, dünya çapında önemli saydığınız ozanlarımız var mı?

A. i. - Dünya şiiri içinde Türk şiirini değerlendirebilecek kadar, sorunu bilmiyorum. Ömrümde hiç okumadığım şairler var, bazı ülkelerin şiirini ancak kötü çevirilerinden tanırken, nasıl oranlama gibi bir densizliğe kalkışabilirim. Bizde bu tür oyunlar, Türk okurundan ilgi görememiş bazı ozanları ve yazarları, Tanzimatçı saplantılarımızdan yararlanarak, değerlendirebilmek için yapılıyor. Yalnız Osmanlı/Türk şiir geleneğinin, sıradağ dorukları diyebileceğim öyle ozanlar vardır ki, rahatça başka ülkelerin ozanlarıyla aşık atabilir. Benim bazı Divan ozanlarından yaptığım yarım yırtık çeviriler, bazı Fransız dostlarımı altüst etmiştir.

Y. K. - Belleğinizin oldukça güçlü olduğunu biliyoruz. Belki garip gelebilir ama şöyle bir başlasanız ezbere kaç saat şiir okuyabilirsiniz?

A. i. - Ozanların olur olmaz yerde şiir okumaları başından beri yadırgadığım bir tutum olmuştur. Doktorların, vırt zırt hastalarından söz etmeleri ne kadar yakışıksızsa, şairlerin şiirden ve şiirlerinden söz etmeleri de bence o kadar yakışıksız. Hele içki masasında kafayı bulup milletin birbirine şiir okuması, oldum olası sevmediğim bir şey. Belleğimin güçlü olduğu doğru. Yalnız, belleğimdeki şiirlerin neden orada bulundukları, araştırılırsa görülür ki, bu 'hafızlık' merakından ziyade, bazı siyasal zorunlulukların, bir zamanlar, şimdikinden ağır bastırmasından doğmuştur.

Y. K. - Eleştirmen Asım Bezirci, bir yazısında “A. İlhan'ın şiirinde, yer yer gerçeküstücüleri andıran değişik, güzel, alımlı imgeler, hem özün daha iyi belirtilmesine yararlar, hem de imgeyi yasaklayan Garip şiirine karşı bir .tepkiyi açığa vururlar. Bu bakımdan İlhan'ı ikinci yeni hareketinin öncülerinden saymak yanlış olmaz," diye yazıyor, siz bu yargılamayı nasıl buluyorsunuz?

A. İ. - Asım Bezirci'nin söylediği doğru, ama eksik. 40 kuşağındaki toplumcular, siyasal baskılarla 'bertaraf edilip de, ortalık 'resmen' Garip'çilere kalınca 40 toplumcularının ikinci kuşağı olan bizler, ciddi bir eleştiri hareketi yapmayı gereksiniyorduk, hatırlıyorum, Şükran (Kurdakul) ve ben, bu amaçla bazı genç ozanları toplama, bir dergi ve bir bildiriyle ortaya çıkma tasarıları geliştirmiş, bu amaçla Marmara Gazinosu'nda (Beyazıt'taki) bir de toplantı yapmıştık. O toplantıya gelenler arasında Sabih Şendil'i, Edip Can- sever'i hatırlıyorum. Sabih uysal görünmüş, Cansever ise, şiiri keyfi için yazdığını söyleyerek, daha çok eğilimli olduğu Birsel/Akbal/Necatigil grubunun tutumunu sergilemişti. Tasarı kaldı. Sonra ben Nâzım'ın kurtarılması kampanyasına katılmak amacıyla Paris'e gittim. Orada, 'Kendi Kendime Sanat Konuşmaları' diye bir estetik platform hazırlığı yaptım; hem 40 kuşağı aktif gerçekçilerinin, hem de Ga- rip'çilerin toplumsal gerçekçi eleştirisini planladım; Türkiye'ye döndükten sonra da, 'Mavi Hareketi' ya da 'Sosyal Realizm' diye bilinen kampanyayı başlattım. Büyük patırtı oldu. Zamanın gençleri harekete katıldılar, ne var ki soğuk savaş yıllarıydı, eleştirimizin toplumcu yanı şimşekleri derhal üzerine çekti, ağır baskılar başladı. Sonunda, Garip şiirine yöneltilen eleştirilerin estetik öğesi, birtakım genç sa- natçılarca benimsenerek, İkinci Yeni dediğimiz soytarılık oluşturuldu. Bunlar, Plekhanov estetiğinden aktardığım imge kuramını alıyor, ama toplumsal içeriğinden boşaltarak, ona biçimci bir özellik veriyorlardı. Böylelikle, hem bir 'yenilik' yapılmış; hem de 'tatlı canları' Menderes baskısından kurtulmuş, meyhanelerde rahatça sarhoş olabilme olanakları sağlanmış oluyordu. Derhal karşı çıktım. Hele 65 yılında, üçüncü Paris dönüşümde, bunların bir de toplumcu ayaklarına yattığını görünce tepem attı. 50'lerdeki Gerçekçilik Savaşı gibi, 60'larda da bir İkinci Yeni Savaşı verdik.

Asım'ın söylemek istediği öncülük, Garip şiirine tepkideki ve imge kuramının savunulmasındaki öncülüktür; yoksa Hazret-i Asım da, Attilâ İlhan şiirinin ikinci Yeni şiirine, ancak bir şimendiferin bir rakı şişesine benzediği kadar benzediğini bilir. Mavi Hareketi ve Sosyal Realizm tartışmaları nedense pek incelenmez, biraz altı üstü karıştırılırsa, 50'lerde de, 60'larda da Marxist ve özgürlükçü bir platform üzerinde, hem Garip'çilere, hem İkinci Yenici'lere (bu iki dikta evcili şiire) son derece tutarlı, hayli esaslı eleştiriler yöneltmiş olduğu görülecektir. Görülecektir ya, bu takdirde, günümüzde sosyalistin önde gideni geçinen bazı zevatın ne mal oldukları da anlaşılacaktır, onun için, es geçiliyor.

Konuşanlar: Hasibe Ayten/Yunus Koray

Sesimiz, 1 Ocak 1980





5 avuntu mu?


Hiç unutmam, bir tarihte savcının biri bana, toplumsal sorunları dilime dolayacağıma, neden dolayı "tabiat manzaralarından ilham alarak" şiir yazmadığımı sormuştu. Birçokları, şairin, "sadece aşk şiirleri" yazmasından yanadır. Yaygın, biraz da "resmi" bir görüştür bu. Şiir üretimini, bir bakıma, belirli sınırlar içinde tutmak istedikleri söylenebilir. Oysa, yaptıkları şiir tüketimi, şairlere yaptıkları "tavsiyelere" uymaz, tam tersidir.

Galiba söylediklerimi biraz açmalıyım. “Resmi" günlerde şiir nasılsa akla geliyor. Söylevlerde, radyo, televizyon programlarında, haldır haldır okuyorlar. Kimse dinlemez ya, bir meraklısı çıkıp da kulak verse, ne görecektir? Bu şiirlerin, genellikle önerildiği gibi, "tabiat güzelliklerini" ya da "aşk acılarını" "terennüm ettiğini" mi? Hayır! Tüketimi yapılan şiirler ya "hamasî" ya "vatani" şiirlerdir ki, belirli bir toplumsal, hatta siyasal içeriği taşırlar. Propaganda şiirleridir. Yanılıp yakılıp tavsiyelere uymuş, "tabiat ilhamıyla" şiir döktürmüş şairler, şiirlerinin radyoda, televizyonda ele alınmasını boşuna bekler. Herhalde kimse gereksinmiyor, öyle bir şiir tüketimi programlanmaz.

Daha da kötüsü var. Hadi bu "kamu sektörü" diyelim, ya özel sektörde şiir tüketimi hangi düzeydedir dersiniz? Reklam programlarında! ilanlarda! Görünüşte kullanılanlar "aşk meşk şiirleridir" ama, amaç kökeninde ticari olduğundan, şiir yine propaganda amacıyla kullanılmış olur. Seçim özelliklerinden, okuma biçimlerine kadar, her şeyleri kalıplaşmış "ticari" takdimciler, başka "emtianın" sürümünü sağlayabilmek için, bir miktar şiir tüketirler. Bir miktar da yozlaştırıp kılık değiştirerek, "reklam metni" yazarlarıyla, şarkı sözü yazanlar tüketiyor. Gerçekte, "resmi" şiir tüketimi gibi, bu "ticari" şiir tüketimini de, pek ciddiye alan yoktur.

O zaman soru şu: Günümüzde ve ülkemizde, ister "resmi", ister "hususi" sektörde olsun, şiir ancak belirli bir propaganda gereksinimini karşılamak için tüketiliyorsa, niye bazı "aklı evveller" şairleri ısrarla tüketim alanı olmayan şiirleri yazmaya iterler? Çıldırsınlar diye mi? Bundan çıkan bir soru daha var, o daha berbat: Bu işlevsel tüketimlerin dışında, şiiri estetik düzeyde gereksinen, gerçek bir şiir tüketicisi yok mu? Yayınevlerinin şiir kitabı yayımlamaya gittikçe boşverdiklerine, radyonun, televizyonun şiir programı yapmayı akıllarına bile getirmediklerine, en kabadayı şiir kitabı satışının ülke nüfusuna oranla hiç mesabesinde kaldığına göre, yok mu diyelim?

Belki de biz kendi kendimizi avutuyoruz.

Yusufçuk, 1 Kasım 1980





6 "kocatepe" ile söyleşi


- Efendim, Tanzimat'tan bu yana şiirimize baktığımızda, şiirlerin atılımlarını belirleyen olgunun siyasal olaylar olduğu görülüyor. Namık Kemal "Vatan" şiirini yazıyordu. Günümüzdeyse siyasaya angaje olmuş ya da slogan olmuş şiirle karşılaşılıyor. Bu tarihsel çizgi acaba Türk şiirinin kaderi midir, yoksa insanların elinde mi Türk şiiri bu hale gelmiştir? Bunlardan değilse, sizce doğrusu nedir?

- Öyle sanıyorum ki, temeldeki yanlış, toplumsal dev- rimlerin kültürle ya da üstyapısal çabalarla gerçekleştirebileceğini sanmak yanlışıdır. Tarihimiz, "yukardan aşağıya" yenileşme girişimleriyle dolu. Toplumu yasalarla yönlendirme eğilimi, çokluk egemen. Böyle bir süreç içinde, aydınların kendilerini "itici güç" sayması şaşılacak şey mi? Ülkemizde toplumsal sınıfların tarihsel rollerine sahip çıkabilecekleri ortam oluşturulmadığı için (yarı sömürge Osmanlı toplumunda ulusal burjuvazi oluşmaz, sanayi gerçekleşmediğinden de işçi sınıfı yok denecek kadar cılız ve çelimsiz) devrimcilik rolü aydına, dolayısıyla şaire düşüyor. Bunun bir bakıma zorunlu, bir bakıma zararlı olduğunu düşünüyorum. Aydınların, bu arada ozanların, devrimci rollerini fazla önemsemeleri, şiire taşıyamayacağı bazı görevleri yüklemeleri sonucunu vermiştir. Oysa şiirin hakkını şiire, işçi sınıfının hakkını işçi sınıfına bırakmak lazım.

- Sizin "Mısraya önem vermeyen bugünkü şiirden (söylediğiniz zaman) ilerde gelecek şiir büyük öç alacak" gibi bir sözünüz vardı. Günümüz şiirine şöyle bakacak olursak, sözünüz doğru çıktı. Bu sözü o zaman neye güvenerek söylemiştiniz?

- Sorun, güven sorunu değil, teknik bir sorun. Mısra şiirin temel birimidir. Onu yadsıyamazsınız. Örnekle konuşayım, daha somut olur: Ses, müziğin temel öğesidir ama, birimi gamdır. Tek başına bir la ya da si notası (sesi) bir müzik imgesinin oluşmasına olanak vermez, besteci ancak birimin içerdiği sesleri, yani gamı kullanarak istediği müzik imgelerini kurar. Bunun gibi şiirde kelime temel öğe sayılabilir, ama tek başına şiirsel imgeyi kurmaya yetmez, şiirin gamı mısradır, her şiirde yeniden yaratılır. Bunu ciddiye almayan ozanın kalıcı ve etkileyici bir şiir kurabilmesi bana olanak dışı görünüyor.

Bir de şu var; klasik vezinlerde (hece, aruz) mısra önceden belirlenmiş ses kalıplarına oturtulurdu, hiç olmazsa ritim yönünden bir ön kalıbı vardı. Serbest vezin ozanı bu kalıptan kurtarmış, ama şiirinde her mısraın ses kalıbını özgün olarak yeniden yaratması zorunluluğuna sokmuştur. Mısradan kurtulmak, hele vezni reddetmek dolayısıyla bir akıl sayıldıysa, büyük yanlış oldu. Serbest vezin, ozanı, şiirsel imgeyi kurmak doğrultusunda, hem ritim, hem mısra bakımından, büsbütün yaratıcılığa itiyor, sadece fiillerinin yeri değiştirilmiş devrik cümleyle şiir yazılmayacağını kesinleştiriyordu. Bırakın genç ozanları yaşlılardan çoğunun bu gerçeği teknik olarak kavradığını sanmıyorum. Şiirlerinin zaman karşısında dökülmesi bundandır.

- Sayın ilhan, 70'li yıllarda edebiyat alanımıza katılanların şiirlerini genelde beğeniyor musunuz? Beğenmediğiniz ozanlardaki eksiklikler sizce nelerdir?

- Çoğunuzun unuttuğu bir noktayı hatırlatarak işe başlayayım: 70'li yıllarda şiire başlayan ya da bu sürede adını duyuranların çoğunu ben Demokrat İzmir'in Edebiyat bölümünde lanse etmişimdir. Bir Erol Çankaya, bir Hüseyin Yurttaş, bir Veysel Çolak, bir Necati Yıldırım, adını birden çıkaramadığım daha niceleri, şiir koromuza seslerini ilk kez ya da etkileyici olarak, orada katmışlardır. Bu bakımdan, çoğunun gelişmesini dikkatle izlemişimdir.

Eksiklik fazlalık konusunda ne demeli? Bence, slogancılık belirli bir süre, en büyük hastalık oldu. Siyasal görüşlerini imbikten geçirip damıtarak değil de, örgütlerin sunduğu kaba cümleler halinde şiirlerine geçirdiler. Çok şükür bunun hata olduğu genellikle anlaşılmıştır. Bir de şiirin teknik sorunları üzerinde yeterince düşünmediklerini sanıyorum. Son zamanlarda ise, kuşak olarak kendilerini kabul ettirmek çabaları, güzel bir şiir yazmak çabalarının önüne geçti gibi. Oysa güçlü şiirler onları daha çabuk benimsetir.

- Efendim, ardınızı izleyen genç ve yetişkin şairler var, özünde bunların çoğu sizden etkilenen şairler. Bunu kuşak esprisiyle açıklayacak olursak 70 kuşağı çoğunluğuyla sizi örnek almıştır. Oysa onların şiirlerinde zaman zaman kötü öykünme ve izleğe rastlamak da olanaklıdır. Onlara ne salıklarsınız acaba?

- Örnek almak başka, etkilenmek başka: birbirine karıştırılmamalı. Genç bir ozan, öncekilerden birini, sanatından etkilenmeden de örnek alabilir. Etkilenme daha çok estetik düzeyde cereyan ediyor, siyasal düzeye de sarkabiliyor. Gençlerin, benim getirdiğim imge sistemini kullanmaya yatkın olduğunu başkaları da söyledi. Kısmen doğru sayılabilirse de, genelleştirmek hem yanlıştır, hem tehlikeli. Yeni ozanlarımızın düştüğü yanlışlar, bence, şiiri yeterince ciddiye almayışlarından doğuyor. Bunu şundan söyledim: Delikanlı siyasal angajmanına verdiği önemi, şiirine vermiyor; şiirini, siyasal tavrına kurban ediyor. Bu tutumun iyi bir şiir getirmeyeceği besbellidir, iyi militan getirir mi? O da şüpheli. Gençlere öğüdüm, yıllardır hiç değişmez; Halk ve Divan şiirini, (hatta Tanzimat, Edebiyat-ı Cedide, Fecr-i Ati’yi) iyi okuyup özümlesinler; toplumculuğu, şiir çerçevesinde kalarak yapsınlar, toplumsal özü estetik yapıya usturupla yedirsinler, pot durmasın.





-

- Sayın ilhan, son şiirlerinizden birinde “Attilâ İlhan da ölür” gibi dizelerinize rastlıyoruz. Bunun sizce nasıl bir açıklaması var?

- Yalnız son şiirlerimde mi? Sisler Bulvarı'nda, Geç Kalmış Ölü'de, Kaptan'da, Cinayet Saatı'nda... daha nicelerinde ölümümden söz etmişimdir. Ölüm theme'i, aşk, korku, cinsellik, yalnızlık vs. gibi şiirimin temel dayanaklarından birisidir; zira bu içerikler, insanın doğasal diyalektiğinin ölümsüz karşıtlıkları: ilk insan da ölümden ürkerdi, çağdaş insan da ürker, aradaki fark nitelik değil, derece farkıdır: gelişme süreci, sürüp giden sarmalında, daha yüksek hizada aynı yere gelir hep. Sanatçının doğa/insan, hatta evren/insan karşıtlığının, bilincine yansıyan çelişkilerini ifade etmesi, gelecek kuşaklarca benimsenmesini hazırlayan yollardan biridir. Doğasal diyalektik sorunlarının, toplumsal diyalektik sorunlarından daha sürekli olduğunu kim yadsıyabilir? Ağa/ırgat çelişkisi, ağalık kurumu tarihten silinince, okur için ilginç olmaktan çıkacaktır ama, evren durdukça varlık/yokluk diyalektiğinin işleyeceğini hangimiz yadsıyabilir?

Kocatepe, 1 Ocak 1981





7 türk şiirinde gençler (ustalar ne diyor?)


/Genç şairlerin falına bakmaya, Nurullah Ataç meraklıydı. 40'lı yılların sonlarına doğru, 'üzerine oynadığı' iki genç şairden biri bendim, öteki Turgut (Uyar). Edebiyatımızın bu sevimli diktatörünün yüzünü bilmem ağartabildik mi? Kendi hesabıma 50'li yıllarda ben, genç şairlerden Yılmaz Gruda, Ahmet Oktay ve Cemal Süreya'yı tutmuştum. 60'lı yıllarda ise Arif Karakoç, Erol Çankaya ve Hüseyin Yurttaş'ı. 70'li yıllara gelince Yusufçuk'ta adını verdiğim üç genç şair, o tarihte henüz ilk şiirlerini yayımlamamışlardı bile, sonradan ufak ufak dergilerde görünmeye başladılar: Hürol Taşdelen, Siyami Yozgat ve Güniz Baykaml İlerde 'bir şeyler' yapıp yapamayacakları, elbette bireysel sanat bileşimlerini gerçekleştirmelerine bağlı!/

/Son sözümü biraz açmalıyım: Türk şiirinde, son otuz yıldır, özgün imge sistemleri getiren şairler, pek çıkmamıştır. Bence şairin önemi buradan kaynaklanıyor, aynı zamanda çağdaş bir fikir bileşimiyle özgün bir imge bileşimini iç içe gerçekleştirecek! Zor elbette, sadece estetik yetenek ve bilgi yetmez; felsefe, toplumbilim, hatta iktisat düzeyinde sağlam ve geçerli bilgi sahibi olmak gerekir. Oysa şairlerimizin çoğu, usta belledikleri kılavuz şairlerin imge sistemlerini ödünç alıyorlar, ömürleri boylarınca da kullanıyorlar. İmge sistemi kurmuş şair deyince ne anladığımı belirtmek için, isterseniz örnek vereyim; Dranas böyle bir şairdir, Nâzım böyle bir şairdir, Dağlarca böyle bir şairdir, Necatigil böyle bir şairdir, vs. İmge sistemlerini tutarsınız tutmazsınız, ayrı bahis, bu özgün imge sistemi kurdukları gerçeğini gölgelemez. Hepsi kurdukları sistemi yeterince geliştirebilmiş midir? Elbette, hayır! Çünkü, Türk sanatçılarının başına bela olan üç faktör, aralarından bazılarını, olumsuz yönde etkileyebilmiştir: a. Alkolizm, b. Kültürsüzlük, c. Siyasal baskı! Aynı üç faktörün, hele öteki şairlerdeki 'tahribatını' anlata anlata bitiremeyiz./

/Öyleyse, genç şairler, bir yandan bu üç beladan kendilerini korumaya çalışacaklar, bir yandan da özgün imge sistemleri geliştirecekler. Alkolizm, şairi yüzeyselleştiriyor, kurutuyor; Cahit Sıtkı'nın, Cahit Irgat' ın bir ilk şiirlerini okuyunuz, bir de son yazdıklarını, dediğimi hemen fark edersiniz. Kültürsüzlük, daha büyük bela; yetenekle yetinmek, sonunda özgünlüğünü kaybeden bir mekanizmaya tutsak olmak demek: şiir üretimi ya giderek durur ya da öyle mekanik bir hale gelir ki, bütün etkileyiciliğini yitirir. Siyasal baskının ne olduğu malum, etkisiyse ya şairi kısırlaştırmak ya da alan değiştirtmek! Genç şairler, yolları üstündeki bu tuzaklardan uzak duracaklar, bir. Başka şairlerin imge sistemlerinden yararlansalar bile, özgün imge sistemlerini yaratmaya çalışacaklar, iki. Oldu oldu, olmadı mı yandı bizim umutlar!/

Milliyet Sanat Dergisi, 15 Şubat 1981





8 şiirde, kurtuluş savaşı


Dönemeç - Sizi, Ulusal Kurtuluş Savaşı'mızı, şiirlerinize konu edinmeye iten nedenler nelerdir? Bu şiirleri yazarken hangi ölçütleri dikkate aldığınızı ve özellikle neleri vermeyi amaçladığınızı açıklar mısınız?

Attilâ ilhan - Tarih bilinci olmayan bir sanatçının çağını kavrayamayacağını, anlayamayacağını düşünürüm. Bu bilinci edinmenin yolu bilimsel yöntemle tarih, iktisat ve sosyoloji araştırmaları yapmaktır. Sanatçı, içinde yaşadığı toplumun uzak ve yakın geçmişini, iktisat ve sosyoloji açısından bilimsel olarak inceleyecek ki, onu geleceğe yönelten sağlam bir tarih bilincine kavuşabilsin.

Türk sanatçısı -hele benim neslimin sanatçıları- Kurtuluş Savaşı'nın yakın ertesinde doğup büyümüştür ama, doğrusu Devlet-i Aliyye'nin batışıyla da, İstiklal Harbi'yle de, Cumhuriyet'in ilanıyla da, ciddi olarak ilgilenmemiştir. Sadece 'cumhuriyetçi' olabilmenin, o dönemde, ne büyük bir devrimcilik olduğunu kestirebilen azdı. (Şimdi çok mudur, o da sorulacak soru ya, neyse!) OsmanlI'dan mü- devver bazı sanatçılar, mayası övgüye dayanan bir 'devrim' sanatı yapıyor; diğer bazılarıysa, gizli gizli, yerinde yeller esen eski saltanatın özlemini dile getirmeye çalışıyordu. Cumhuriyet nesli sanatçıları, onları beğenmedi, elinin tersiyle itti, ama yerine tarih bilinci olan bir sanat (bir şiir) koymayı düşünmedi. Zira, cumhuriyet nesli şiir yazacak çağa yetiştiğinde Müdafaa-i Hukuk öğretisi, İnönü diktasının üst- yapısal kültür ilericiliğine dönüşmüş, cumhuriyetçi bir ulusal bileşim yerine, 'batıcılık' ağır basar olmuştu. Bilindiği gibi, Kurtuluş Savaşı'nı, genellikle Anadolu ihtilali konularını, tek partinin dalkavuğu 'maaşlı' şairlere bırakıp, 'yeniler' küçük adamın yaşama sevincini anlatmak peşine düştüler. Üstelik bu işi, gerçeküstücü Avrupalılardan aldıkları ilhamla yapıyorlardı.

Daha o zaman, Anadolu İhtilali'ni ve onun yöneticisini, Behçet Kemal türünden ozanların elinden kurtarmak gerektiğine, yine toplumcular hükmetmişlerdir. Nâzım'ın 'Kurtuluş Savaşı Destanı', tam da İnönü diktası yıllarına düşer; kurtuluşun hangi koşullarda, hangi perspektifle yapıldığına orada sağlam işaretler vardır.

Kendi hesabıma, yaptığım işin çağdaş olmasını, bununla yetinmeyip, geleceğe açılmasını istiyordum. Daha 1950'lerin başlarında, bunun için, yakın tarihimize iktisat ve sosyoloji düzeyinde eğilmenin zorunlu olduğunu kavradım. Böyle bir background olmazsa, ne şiirim, ne romanım ulusal bir tabana oturabilecekti, ne de savunacağım fikirler. Ulusal bileşim zorunluluğunu kavradığım an, yakın tarihimizin (tabii, uzağının da) verilerini araştırmak, öğrenmek, sindirmek ve değerlendirmek zorunda olduğumu da kavradım. Buradan Kurtuluş Savaşı'nın işlenmesine geçmek, sorun değildi. Hele ulusal demokratik devrimi içeren, antiemperyalist bir halk savaşı olması, toplumcu bir ozana büyük heyecanlar verebiliyordu.

O günden bu güne, Kurtuluş Savaşı'nı işlemekle kalmadım, OsmanlI'nın batışını, hem şiir düzeyinde, hem roman düzeyinde ele aldım. Genç sanatçıların da aynı şeyi yapmasını öneririm. Bugünü anlamak, durumumuzu iyi değerlendirebilmek için, son iki yüzyılımızı çok iyi bilmek gerekiyor.

Dönemeç, sayı: 48-49, temmuz/ağustos 1981





9 şiir söylemek


Bazı şairlerimizin aksine, ben, ne şiir "yapıyorum", ne de şiir "yazıyorum". Ben, şiir "söylüyorum".

Şiiri "yapmak" da "yazmak" da gerçekte, içeriğin biçimle diyalektik ilişkisini koparıyor. Öyle ki, imge (içerik) mısra birimiyle somutlaşmış olarak, şiirin özü olmaktan çıkıyor; öncelik kelimeye, üstelik imgenin somutlaşma aracı olan değil, imgeden bağımsız ve çıplak kelimeye veriliyor. O zaman şairin işi de, bu birbirinden ve içeriğinden soyutlanmış kelimeler arasında, bulmaca karesi doldurur gibi, çeşitli biçimsel "hünerler" düzenlemeye "inhisar" ediyor. Benim kafama göre, böyle bir şiir çalışması, bireysel olarak da toplumsal olarak da şairden dışa alınmış, biçimsel ve biçimci bir çalışmadır.

Ya şiir söylemek? Burada "esas", toplumsal sınıfsal psikolojiden, şairin bireysel psikolojisine yansımış (psikolojisinde billurlaşmış) duygu, düşünce ve sorunların, önce imgeleşmesi, dil aracılığıyla sonra kelimelere binerek somutlaştırılmasıdır. Çalışma bir iç çalışmasıdır, zihinseldir. Kâğıt üstüne kelimeleri dizmek, onlara köşe kapmaca oynatıp paraboller yapmaktan çok imgeleşmiş içeriğin sözlü "temrinlerle" mısralara dökülmesidir.

Mısra birimi, imgenin, kendine özgü bir ritimle, belleğe taşınmasına yarar. Mısra, vezin dediğimiz hazır ritim kalıplarının, oldum olası temel birimidir; ya hecelerinin sayısı ve durakları, ya açıklığı ve kapalılığı ile imgelerin belirli bir ritimle deyimlenmesinde önemli iş görür. Vezin de kafiye gibi, aslında şiirin "müziği" için kullanılıyor, "müziğin" amacıysa şiirsel imgenin belleğe tam yansıması, orada yer etmesidir. Bu bakımdan, şiir "yapmak" dümenine yatıldı mı hem imgeleşmiş içerik, hem ritim kaybolur, bu yüzden de bellekle şiirsel imge (içerik) arasındaki bağlantı kopar. Şiir "inşaatçılarının" hiçbir şiirinin ezberlenememesi, okunduğu anda unutulması, bundandır. Demek ki, "serbest vezin"le şiir söylemek, "vezinsiz" şiir söylemek anlamına gelmez; tam tersine, şairin hazır kalıpları kullanmayıp, her şiir için "özel" bir vezin yaratması anlamına gelir; bu da mısradan vazgeçmeyi değil, ritim tutarlılığı sağlam, değişik ve özgün mısralar üretmeyi gerektirir.

Ben, işte bu çerçeve içinde, şiir söylüyorum.

Türk Dili, 1 Ağustos 1981





10 şiirden çok, laf..


Kimsenin doğru dürüst şiir okuduğunu sanmıyorum. Şairlerin bile! Şiirden çok, lafıyla oyalanıyoruz, işini ciddiye alan az. Eskiler ('yeni' şiirin öncüleri), tecrübeyle geliştirdikleri kalıplardan, hiçbir etkileme gücü olmayan şiirler üretiyorlar: 'seri halinde imalat'. Sanmam ki son beş yıldır yayımladıklarından tek bir şiir ezberlenebilmiş olsun! Ezberde kalmayan şiirin, çekiver kuyruğunu!

Öncüleri boşa dönen kasnak durumuna düşüren, şiiri sadece yetenek, sürekli uğraşma, dil sorunu sanmalarıdır: edebiyatçılıklarının kurbanı oldular. Çoğumuz, sadece edebi kültürün, iyi ve etkili şair olmaya yettiğine hâlâ inanırız. Yetmez. Yetmiyor. Yetmedi. Şairin iç zenginliğini sürekli kılan, dünyayı ve hayatı algılayışı ise, bunu tam anlamıyla gerçekleştiren bilimsel bir yöntem edinmesidir. Yöntem de yetmez, uygulamasını bilmek lazım. Uygulamasını bilmek de yetmez, özgün bileşim çıkarabilmek lazım. Bu da, geniş bilgi platformu gerektiriyor; tarih bileceksin, toplumbilim bileceksin, iktisat bileceksin; insanı, birey ve toplum ölçeğinde, bu bilgilerin merceğinden geçirip de değerlendireceksin; elde edeceğin öz (içerik), şiir sanatının koşullarına, gereklerine uygun olarak, başaracağın estetik bileşimin mayasıdır, ama kendisi değil.

Çünkü şiir yalnız bilgiyle yazılmaz, duyguyla yazılır; bilginin duyguya, duygunun imgeye dönüştürülmesi de, şairin asıl işidir, yani zanaatı. İmgeleştirme süreci ve sistemi özgün (orijinal) olmayan şairin, etkileyici olabileceğine hiç inanmadım, imgeyi sadece kelime istifi diye ananlarınsa, çapraz bulmacayla şiiri birbirine karıştırdıkları, aşağı yukarı kesindir. Türk şiirinin böyle bir çıkmaza girmesinde, galiba gelenekten kopmasıyla, TDK uydurmacılığına kanıp, yeni ve anlaşılmaz bir şiir şifresine yozlaşması sebep olmuştur. Gelenekten kopma mısraı öldürdü, oysa mısra cümleye yozlaştı mı, şiir şiirlikten çıkıyor, etkileme gücü sıfıra eşit! Sayfalarca 'şiir' okuyor, en küçük heyecan duyamıyoruz.

Genç şairlerin ilkin bu yanılgıları saptaması zorunlu?- dur: önce yöntem, sonra bilgi, bilginin duyguya, duygunun imgeye dönüştürülmesi, nihayet imgenin "şayan-ı kabul" dil olanaklarıyla özgün bir biçimde okura aktarılması; geçerli süreç budur. Kim ki bu sürece kulak vermiyor, zamanın kalburu onu şiirden eleyecektir.

Gösteri, 1 Aralık 1981





ATTİLÂ İLHAN BÜTÜN ŞİİRLERİ

1. Duvar

2. Sisler Bulvarı

3. Yağmur Kaçağı

4. Ben Sana Mecburum

5. Bela Çiçeği

6. Yasak Sevişmek

7. Tutuklunun Günlüğü

(1974 Türk Dil Kurumu Şiir Ödülü)

8. Böyle Bir Sevmek

9. Elde Var Hüzün

10. Korkunun Krallığı

11. Ayrılık Sevdaya Dâhil

12. Ölmek İçin Erken Sevmek İçin Geç





