b0nus





Serkan Işın





Serkan Işın 1976’da İstanbul’da doğdu. İlk şiiri Düşlem’de yayınlandı. Şiirleri ve yazıları Atlılar, Kökler, Uç, Varlık, Yom, Yasakmeyve, kitap-lık, Hece vs. birçok dergide göründü, görünmeye de devam etmektedir. Mizan dergisinin kurucuları arasında yer aldı. 2003’ten bu yana Poetik Har(s) isimli şiir dergisini çıkarıyor. Halen bu derginin ve poetikhars.com isimli sitenin editörü.

2004-2005 yılları arasında Yasakmeyve dergisinde editörlük yaptı. İlk öyküsü “Ofis” ismi ile Varlık dergisinde yayınlandı, bu öykü daha sonra Nan A Lee editörlüğünde Kore’de 20. Yüzyıl Dünya Öykücülüğünden Seçmeler isimli kitapta, Türkçeden örnek olarak yer aldı. Bu uzun öykü daha sonra kitaplaşma sürecine girdi. Fakat yayınlanmadan kaldı.

Yapıtları: Metropol Aşkları (1999), Liman Yapımevi; İki Şehir Arası Gece ve Şeyler (1999), İnkılap Yayınları Şiir Ödülü; Nesnevi (2002), Can Yayınları; Hz. Hubble’ın Rüyaları (2005), Yom Yayınları.





Yapı Kredi Yayınları - 2492

Şiir - 222

b0nus / Serkan Işın

Kitap Editörü: Fahri Güllüoğlu

Kapak Tasarımı: Nahide Dikel

Baskı: Altan Basım Ltd.

Yüzyıl Mah. Matbaacılar Sitesi 222/A Bağcılar / İstanbul

1. Baskı: İstanbul, Nisan 2007

ISBN 978-975-08-1230-9

© Yapı Kredi Kültür Sanat Yayıncılık Ticaret ve Sanayi A.Ş. 2006

Sertifika No: 1206-34-003513

Bütün yayın hakları saklıdır.

Kaynak gösterilerek tanıtım için yapılacak kısa alıntılar dışında

yayıncının yazılı izni olmaksızın hiçbir yolla çoğaltılamaz.

Yapı Kredi Kültür Sanat Yayıncılık Ticaret ve Sanayi A.Ş.

Yapı Kredi Kültür Merkezi

İstiklal Caddesi No. 161 Beyoğlu 34433 İstanbul

Telefon: (0 212) 252 47 00 (pbx) Faks: (0 212) 293 07 23

http://www.yapikrediyayinlari.com

e-posta: ykkultur@ykykultur.com.tr

İnternet satış adresi: http://yky.estore.com.tr

http://alisveris.yapikredi.com.tr

http: //www.yapikredi.com.tr





Şiirin tarihi barkod’larla belirlenir





REYONLAR


Walter Benjamin neyin markasıydı?





DEĞERLİ MÜŞTERİLERİMİZ,




kendini akışa bırakmış dinamo

savruluyor Tin’den beslenmiş

semirmiş yoğunluğuyla tıkır tıkır

siz içeri geçin, biz kapıyı kaparız

trum trak kalp tersi plak

dönüyorlar göğüs kafesi içinde

cızırtısı peşin ödenmiş kulak

seslere alıştırılıyor azar azar

yerinde durmaz kendini kışa

bırakmış yinelemeler

beni düşünme, başım oldukça

fazla yani çağıldış bir yan

yatma ile mermer bir döşekte

örslerle





yakından bakıldığında her kar tanesi

mükemmel geometriye gözü mükellef kılıyor

insanın iman edesi geliyor, şefaat dileyesi

biletini çıkar, yüzünü çevir, kahve sıcak

%40 yukarı Netaş: %20 aşağı Tüpraş

bakma işte akıyor, kendini şıklığa

kaptırmış bir reyon sorumlusu

çağ atlarken yanına alacağı üç şey:

gurur zina ve peluş.





perspektif yok, üstüste binmeleri çalışalım

bedii yığılma, ihracat fazlası ney

tipografik lekeler geldi mi

savur gitsin kağıt üzerine

— buradan şiire geçiş yapabilir miyim?

— şurayı doldurabiliriz, kimlik

— al bu da fiyakan





taşmış, domurmuş yüzün flanör

mikrofonda dizini sallayan spiker

donsuz ilkel çağ çok çok

güzel paketlenmiş hediyeler

böyle altalta diz ince

öde çık fişle bırak not al

kapat dükkânı sen mükemmel bir bakkalsın





bakkallar koku yayar, un kokusu

herşeyi elle yapmanın estetiği

çöp öğütme makinaları, IKEA

burayı istimlak ediyoruz, hadi

kırçıllı kazağını giymelisin

seni daha ciddi yapıyor.





yürek yasasını 12 eşit taksitle

hizmete sunmaktan şeref duyabil

diye bu borcu sana takıyorum

eskiden senet şimdi kefil

bu yiğitliğin çetinceviz tahlili

çoluk çocuk ağa kardaş

giydircez hepinizi





öyleyse çıktık alın alınla

bizi ortaasyadan barlara kadar

getiren şerefli diyonizyaklıklarımız adına

şurada dur bekle, ur gibi bekle

bir şırınga az sonra size eşlik edecektir

bir hap dürtüsü, öyle fişe böyle priz

bu hadis için kendisinden

şu kadar tahsil ediniz.





röntgen ışını altında

turkuaz mavisi kalbiniz

bağırsaklarınız, tututuktutukluktutuktukutkutularımız

bir operasyonla ele geçirdiğiniz

kadın, meryemin mezar planı

ölmüş ve bantta yürüyor

yok farkı bir orangutandan

kalantor iş adamlarının

röntgen ışını altında

“biz sizi çıplak ve tek yarattık” diyor kitap

kim giydirdi lan bizi

vakko vakka vikki vukka

hz. İn/dirim de ki geldim

aha bu da tebliğim





herbirimizin farkı

doğru şekilde iğdiş edildiğinde

silah biçiminde kullanılabilir

afiyet olsun. sonsuz ihtiyaç

= fanî dünya

= danî dünya

nasıl koydu fadi

madida

bırakınız geçsinler

evet.

barkod tabancasının

manyak gözü ve bipleri

bbipıbiprbipabipkbipıbipnbipıbipzbip

gbipebipçbipsbipibipnbiplbipebiprbip.



Bonusunuz 0 YTL.





“problem communicating

with the printer”

“problem communicating

with the printer”

“problem communicating

with the printer”





dışarı çıkalım

şu sokakla manavın çakıştığı

noktaya, oradan geçen arabalar

ve yüzleri elleri sarkmış kalabalığa

TIP

hepimiz aynı anda durunca

çaresiz kalabilir karşıcı

malikânelerinde tipsiz

suçlular.





Asansör ve kapanış müziği:


trum trak kalp tersi plak

trum trak olur mu hiç

çalışmamak, çalış mamak

çalış mamak olur mu hiç

olur mu hiç olur mu hiç

değer mi hiç değer mi hiç

trum trak tr





İSTİKBALDE İNDİRİM BAŞLADI SEVGİLİ




İstikbalde indirim başladı sevgili

ey sevgili yani ey sevgili

çeyizlerine banılır da yenilir bir gelin

nerden bulmuş takıştırılmışsa

toplanır sonra hasılası kem gözlerin

fişek türü şeylerin sığası bir gök alır mı

bir gök gökse gözlerinden kaç açılı üçgenin



patlatılır en kibar yerinde kahkahası diyonizyak

bünyelerin, altından girilir üstüne çam dikilir

bakkal ekilir pötikare bisküvilerin, fişlerin

senin yüzünden akşama sabaha gebeyim gecesine

bu bitimsiz elverişsiz ve indirimsiz birşeylerin



burada köhnesinden bir evin, poşetine doğuruyor

çıkarırken kalbini en yağlı yerinden

sıkıyor turşusuna tuz biber ekili bir öğünü

bakmış kendine belli kuzu seyirmesine vahşet erinir

bu sürmeli şeylerin verimi nal gibi sevişme sesleridir





bana diyorsun ki orada, şu küspelerin oracığında

bin yıllık bahtına kara çalınmış bir peki kızı yatar

gir alnından öp koynuna eğer kondurmayacaksan gülle

gülle kondurmayacaksan top patlat cönk bu sefer

değilse ya sevgili hangi sefer.



seni sevmemişliğim yanına bir kök turp

bir kısa bant kaydı, bir oyuncak telefon

bir de en ağırından asit kovaları ekle

alalım çapaklarını ters dikilmiş gözlerimizin

it gibi çalıştığım bu yaban ellerde

terime altın rengi çapaklarından eker misin





PER MUTASYON




benim için atacağınız her zar

bir bir gelecektir





ORLARDA GECE




Çok yüksekte alçalır tin

Düş tüyü yerde Melek

Tozundan pekpeşkin öğürerek

Görün dili yok, körün peki

Peki olsun bakalım dediği biri

Katmerle katarlanmış nar cehennem

Akıp durur erimiş şahane bir kaşar gibi

Güneş parıldarıp da bitiviye minicik

Dil kıstırıp dudak arası

ev gibi sıcacık.





BAZI GÜNLER O KADAR PİS




Güve güne kızgın par çelemit

Peşinde naaşı katafalk dışra

Vergili yüzde çobanıl bir hava

Taşkır villada pejoratif sabah



Kim dokunsa dışarıya, tehlikeli pozisyon besbelli

İçin dolun iman, dışın bitin meyviye

Açılır da bir sabah müşteki güneş

Karısının suratında taksitsiz venüs



“Dal kara çam tal katar”

O kartalı burlarda görmen zordur beyim.





OTOMOBİL




Önde altı halojen far

Çelik jantlar

Önde iki arkada iki

Arada birer

Toplam 6 tekerlek

Ön konsolda televizyon ekranı

Cep telefonu ekranı

Her koltuk altına demir levye

Çıkarılabilir takılabilir vites kutusu (aksesuar)

Fren anında allahuekber hatırlatıcısı

Korna anında küfür seçme bandı

Tüm kapılarda destür çubukları

Park halinde bile tehdit edici görünüş

“asker gidecek geri gelecek” kiti (demirbaş)

“yengeyi kontrol” kiti

“maç sonrası gezme” kiti

fenerium hedefleyici

kahvehane bulma sensörü

distorsiyonlu korna

göt altı vufırları

muskalı anahtarlık

besmele fesupanallah atatürk ağlayan çocuk resimleri

rüşvet hesaplayıcı

kusur tahmin sistemi

nezarethane kiti.

Gasılhane ve imam rehberi.

xxxlarge küllük





MODERN[1]


Lütfen tercih etmeyiniz, bu tuzak bir test.

( ) Son dakika

( ) Gündem

( ) Avrupa Birliği

( ) Dünya

( ) Ekonomİ

( ) Spor

( ) Yaşam

( ) Teknonet

( ) Kültür Sanat

( ) Sİnemalar

( ) MAgaZin

( ) ÖzeL Dosyalar

( ) Hava Durumu

( ) Astronet

( ) Televizyon

( ) Kelebek

( ) Cuma

( ) Cumartesi

( ) Pazar

( ) Seyahat

( ) Otoyaşam

( ) E-yaşam

( ) BİlİM





MANYAK, PEJMÜRDE VE KAYGAN




Bu harflerin bir araya gelme

Olasılığı



Bu ifadenin bir araya gelme

Olasılığı



Bu ifadeyi üçüncü kez

Yazmanın olasılığı



Her harfin büyük harf gelme

Olasılığı



Her harfin küçük harf gelme

Olasılığı



“olasılığı” kelimesinin

alt satıra gelmesi olasılığı



Bu ifadenin bir araya gelme

Olasılığı





GOL LAN GOL


Negatif elektrik yükleriyle başa çıkmak için

Ayağımı toprağa basıyorum:

Peşimde havalanmış bir sürü acayip kuş var

Yerlerde M şeklinde gölge markaj

Güneş çıktığında asfaltta kafamla

Bu kuşlar korkunç bir savaşa başlıyorlar

Yaz sıcağında sana sokak karşısında

Buradayım diye el sallarken.



Yere doğru ışıklı reklam yansıtan şeyler var ya

Onlardan tiksiniyorum.





AHİR ZAMAN OLUP KIYAMET KOPMAYINCA[2]




25 Şubat 2006 Beyaz saçlı erkeklere kurtarıcı şampuan

23 Şubat 2006 DNA’larımda devlet adamlığı geni var

22 Şubat 2006 Benim üzerimde pek çok kadının emeği var

19 Şubat 2006 Bu çocuk işine çok mu sardırdım?

18 Şubat 2006 Kızamık aşısı paniğine Hilal Mocan cevabı

15 Şubat 2006 Bu çocuk işine çok mu kaptırdım?

13 Şubat 2006 Çocuk eğitiminde doğrular yanlışlar

13 Şubat 2006 Kristal ve indigo çocuklar

11 Şubat 2006 Alya 1 oldu

08 Şubat 2006 Bugün kabul günüm

06 Şubat 2006 Türkiye’de hiçbir ekol beni tarihçi kabul etmez

05 Şubat 2006 Müsaadenizle ben de tarihe kalacağım

04 Şubat 2006 Dünyadaki en pratik zekâlı insanlar Türklerdir

01 Şubat 2006 Erkekler saçlarını boyatsın ama





BÖYLELİ DONDURMA




Bu dili sokakta bulduk

Bir maçtan sonra dağılmış

Eve getirmeye korktuk

Alkol almıştı, şöfordu

Yenmiş yenilmiş nice zaferlerden

Atsız nihal yüzle çıkmıştı

Çakmıştı matematikten ama

Savuruyordu bu dili gövdeden



Bu enerjiyle parçacık fiziğine

Yeni bir yorum getirilebilirdi

Heyecan dalgası flaması

İle de sancak tadı verilebilirdi

Hükmen yenilmiş bu dili

Biz sokakta bulduk,

Ana haber bültenlerine

Çıkarmalısınız amirim.





PEK GÜZEL PAKETLENMİŞ




Buradan sonrası nakliyye ilmine ait

Ham karında pşmş ve rndrlmş,

Çok güzel gidecek sizin eve, hem

Şu kaltak komşunun, fillerin, tuypların

Ağızları büzüceşize



Devletin kulağına dipsiz boynuz

Müteait tekavüt piç

Burada yetişmeyen kaç tavır

Dışarıdan vicdan pahası satın alnır



O alnı burada pek arama beyim

Kör değiller, tepegöz.

Deli dumrul, poturuna koyim.





RAK


Söylenmesi gerekenleri tıfıl ve ayyaş bir piç söyledi

Hepsini tıfıl ve ayyaş bir piç söyledi, gitti

Bir mit ve birkaç it

Gerisi dedem korkut

Sırpsındığı ve hun

Bir de çip takılmış çamaşır makinası





Şiirin tarihi kolpo’larla belirlenir

tosun





HALLER


Yahya ve Haşim, dayanıksız tüketim malları





PAZAR MİTİNG VAR




öyleyse pazar günü

hali vakti yerinde

bir çöl düğünü



boğazına kadar düğümlenmiş

eşofmanının önü, sabahın altısında

beşinde, peşinde eşi

sürünüyorlar havaya, piknik

sepetine doluşurken kafilesi

işsiz ve de güçsüzlerin



öyleyse pazar günü

hali vakti yerinde

bir güneş öğünü



isli, küflü silüeti yanmış kızarmışsa

afişlerle meşru değil bunların oraları işgali

tek bir gün denenecek denize bakmak

yayılmak çayırlara, belediye izin verdiğince

ve gökdelenler bile göz hapsinde

sabah koşuya çıkanların köpeklerinden hallice



öyleyse pazar günü

hali vakti yerinde

bir kıyamet, kör ediyor gözünü



biraz daha gayret, olacak denebilir

cıvıltıları ile gerileyen öğürtüleri

ve akşama doğru tarihin sonu



kaç “m” ile yazılabilir

yataktan kalkmak istemeyenin türküsü

ağlayanlar evde otursun, ahizeye tükürsün

katbekat dizilmiş babil bekliyor

okuma yazma bileni, etiket çözeni

renk seveni, müziği, suyu, biberi

karıştırmadan içeni.



öyleyse her pazar

kelli felli gaddar palyaçonun

azar günü, özür günü, azad günü.



şimdi nereden aldıysan şu tüfeği

git götür ver geri.

aç televizyonu, ve kumandayı

çıkar üzerindekileri.





3. SAYFA GÜZELLEMESİ




sayın k.selahattiniz, arabanızı olduğu yerden çekiniz

iletişim devrimi yapabiliriz..ertuğrul, ayşe, fehmi, emin ve bizim çocuklar

kürt böreği ve paşa çayı

yerinden etme, kahvaltı hazır

ortada bal küpü, semaver

arsenal, hagi: karpatların

madonnası sezen aksu

buz gibi su kapımızda

yeni kelimeler: karizma, vizyon

ve jeopolitik. 7.2, 7.9

33.6 ve belki 56K

içte yetişen çocuk ağaçları

karaşın, sarışın heykeller

istimlak ve amiral gemileri

plazalarda çeşitli kaptanlar

ho!ho!ho!

bir şişe rum içince

nasıl da depreşir hem milli

che tişörtlere leke jeans

CIA.o ve pekeke kekeme

değildir belki vatan haini

vahdettin tin değerinden ölçünce

dervişler ve amerikalar

ve uyumadan önce beklemek

yırtılırsa diye gece jimnastiği

kızının mayosu.

fakat görünmediyse de çılgın delta





divan’da açılıyor varlık oruçları

tapusu alınmış betonarme beyinlerimiz

kaçak katlarında doyuyor arzusunda

bodrum katlarının ve dip ayna

boktan başka şey göstermiyor.

insan durup dururken ana avrat

sövmek istiyor adı İstiklâl olan

bu caddede.

(münir özkul yaşıyor mu sorusunun cevabı

ona da yaşamak denir mi oluyor)

bir tek orospular peşin para çalışıyor

çünkü bölemiyorlar bunca eksiği.

ve turist haritalarının görünmeyen yerlerinde

kopuyor kıyamet

hatırlayanlarınız için lavaşkiri

hatırlamayanlarınız için lavaş ekmeği

birşey arası birşeyle karnımız doysa

adını bildiklerimiz batıyor kemiğe

ve feci tatlı akorlarla sonlanıyor şarkı

sokakta aynalar aynalar ralanya

akdeniz şiirine neler neler damlıyor: erotika

ve sevmişim ben böyle masumiyeti

gir oradan bir darbuka bir drambaks

altyapısı mıcırdan bu tuhaflıkların

tül gerilmiş köprüye örs düşürüyor

CEO, kariyer ve laminat parke





korkunç dönüyor başım artık

ya aç olmalıyım ya öç

ve alınmıyor ikisi de kefil belirtmeden

poz verir gibi bakıyorum oysa ben

kadraja sığmıyor elim kolum

böyle dirençli olmuşsam elbet

vardır omuzlarım altına aldıklarımın

yüzleri düşmüş kanatlarına

basiretsiz bir heykelin.

her sokakta biten tabela tekse

bana nerden geldiğini söyleme

yalnız görülmemiş yerlerinden bahset

eski şairlerin ağzına diktiği çiçek

çürümüş de dikenli tel

dikenli tel ardında bir bahçe gizli kalmış



(ben böyle şeyler yazmayı bilmezdim

olmadı farzet)

ne zamandır bozmuyor seriyi diziler

ve mahalleli esnaf ve sıradan dülgerler

çok kahraman bilinçlerinden

birşey yapmıyor da anayasalara bunca deprem

siliyor alınyazılarını büyük bir zevkle

düğünlerde kola içmek âdet olacaksa

kınayı neremize yakalım törenle





çıldırıyor fabrikaları ayakta tutan

leziz tüketme isteği, gövdesi dışına

çıkmış bir tren penceresinden, 160 km giderken

köye doğru

sarkıyor olabildiğince iç hallerine benzeyen

bir öpüşü yerden kaldırmak için ve fark etmiyor

dürüst bir mühendisin diktiği telgraf direklerini

belden üstü parçalanmış, kan revan giriliyor tünele

Ve çıkıyor kalçaları orta yaşlı orospunun

İçerideki sarı ölgün lambaların altında

Dantel işlemeleri, el izleri ve hurufattan erkekleri ile

Ve memeleri sarkmamışsa bizden bilin

İlmini biliyoruz çünkü çiçek açan

Rahimlerin ve rahman olan şeylerin.

Bizde olabilir enfiyesi siccin

Irası kuzu kokan süt gibi baldırların

Ve iyeliğin ve merceğin ve indisin

Ve bilinmezin ve ilerlemenin ve mevcudiyetin.

Yıkılıyor korkunç kerevetinde

Siccîn, kızı köye göndermeli, otopsi artık bitsin

Tutanaklar verilsin kenar süslerine doymadan

Bollukla yığılan evraklı yitişlerin, yaldızlı apoletlerin

Bu sizin kızınız mı beyim?

— Evet şu yarısı benim.

Bu sizin kızınız mı abla?

— Evet şu yarısı benim.

Buyrun fişiniz..





Ben arkasından su döktüm

Cesetlerine mutâd şeylerin.

Sırf çiçek açtırmak için

Gecelerinin bekçisiyim

Sokak aralarına sıkışıp kalmış

Tekinsiz ve devletlü parsellerin.



bulutlar verevine bulutlar

tepede, göz çukurlarına gülümseyen bulutlar

ve bütün bunlar, bütün bunlar pek zırva...

öyle değil mi lan minerva?





SİZE, EN ÇOK SİZE




size böyle kıvanç yüklü baharlar

ilk yaz başları, böğürtlen patlatan

kıvrak tomruklar, çalılar

, çimenler; taşmış, devrilmiş

ve yana doğru kaykılmış

doğurgan kadınlarla veda etmeyi

seçtiğindendir belki

öpüşlerine tamtakır kuru bakır

incir çekirdeği doldurmayacak

türlü nazenin kibrit kutularıdır

emanet ettiği.



bu şeyler arasında Varlık

insan konuşmaları ve tepişmeleri ile

uzun uzadıya serpilen buğdağlarla peşkeş

çekilir maaşından tutam kabilinden saç.



cümle kesilir, biçilir ve teğellenir

canına başka şeylerin. renkler gelip

otağından buz parçaları kopartır

kızgın, kuzgun ve pespembe

yanaklarımdan karımın.





bu yanakları otobüse alırlar,

pamuklu mobilyalarında ahşabına

doyururlar miskinliğin

daha kestirme yollarından

kendini bulana kadar

dolaştırırlar kendini

kaybetmişliğin.



çalışmayan led, yanıp sönen lamba

uçsuz bucaksız bonolar, çek defterleri

salınıp, parlayıp bozulan kahve çekerler

singer makinalar, bosch matkaplar

aslında buruşuyor kapağı altında

tumturaklı, renkli, orjinal bir

broşürün.



dağılan ses, kayargaları ile

şimşekler çaktırıp izbedeki tavuskuşlarına

hayatımıza sokmadığımız zulalar, zulular

barbarlar.





öyle çabuk olup bittiydi

kim akıl edebilir

kıyamet sırasında

ya da sonrasında

ben demeyi çıkarıp

dilini ve damağını

sımsıcak

lehçesinin küllerinden.



Öyleyse!



tutalım ayda bir oda

odada bir ay, damda bir kedi

tırmıklıyor baştan kıça

düzgün bir nehri

o nehrin kıyısına

kuralım bir traktör fabrikası

sürsün, sürsün türlü işveli

yazların sibernetik buğdaylarını

ayda bir eve ekmek getirebilen

kursun Cumhuriyeti

böyle kıvanç dolu baharları

size, en çok size.





KOL KIRILMASINA KARŞI


(Sosyal Sigortalar Kurumu İçin Şiir)



ben büyük şiiri sokakta buldum

arapça yazılarına baktım, aldım

kaldırdım helezonlu masalara koydum

öptüm başıma koydum,

dantelli sehpa örtülerinin arasına

altına bir video-çalar, bir müzik seti

çaldım, gördüm söyledim, unuttum





her gün don değiştirdim, yıkandım

usulüne göre gömlekler, pantoplar

hüznünden pay çıkardım kendime

biçimsiz, pörtlek renkli kabanların

sabaha karşı oturdum, ağladım

yattım ağladım, denize baktım, ağladım

bir susku mengene olmuş, bir ayaz perdede

balkondan sarkıttım yüreğimi

çeküllere dik, yatay ve eğri

zemine ramak kala sokakta

bir büyük şiir buldum





orospular gibi kokuyordu, biraz gözümü

çeksem kaçıp gidecekti, tül çoraplarını

yıkadım ütüledim astım boynuna ilmek

attım boğdum, çıkardım mezarına

annem gergefler işledi, sigara istedi

üstüne işedim kaçtım.





bazı şeylerin karşısına çıktım

sokakta, caddede insanlarlaydım

eve geldik, kapıyı açtık, odama geçtik

tuvalete gideyim dedim, damağımı kustum

dişlerimi saydım eksiktiler

konuşamadım utancımdan, kestim elimi

verdim, ekmeğe sarıp yediler.





erdoğan enişte apartman boşluğunda

iki büklüm gülümsüyordu, erdoğan enişte

bilirdi en hasını otomobil parçalarının

inanmıştı emek, iş gücü bilmem ne

iki büklüm yaşamaklığının sonunda

dümdüz uzattı boynunu, yan, verevine

çarpıverdi yere, büyük şiiri aldım

kanlarını sildim, peçeteyle örttüm

eve götürmedim.





mersault desem hatırlarsınız, demeyeyim

ben mersault’ydum, bir kahvem eksikti

mersault’nun da cevval bir imamı eksikti

tabutundan sıyırdılar babamı, babam

esmer bir veletti, okundu, üflendi.

büyük şiiri onun saatında buldum

büyük şiir dördü biraz geçiyordu.

durdu.





büyük şiiri ofis masalarına, laminat

parkelere ve güzel elli kapıcılara

emanet ettim, piç ettiler, köylülere

verdim otobüse bindirip buraya gönderdiler

koca koca gözlü yayınevi sekreterlerine

gönderdim, bizim değil dediler. ve örneğin

yelesinden sarktım bir bulutun

seni canbaz gösteren şu ip dediler.



büyük şiiri koca götlü kadınlara

ve yeşil gözlü kızlara ve kalkınmayan

mahallelere götürdüm, orasını burasını

öptüler, çekiştirip kestiler;

kırkiki beden bir çadırda

birkaç gün seviştiler, ben kapıda

durdum yağmur sesi için fermuarı açtım

kapadım.





sonra sahil kenarında resmimizi çektiler

törenle göndere çektiler

gel bakalım sen buraya deyip, kenara çektiler

sabahın köründe ayın dibine çektiler





büyük şiiri kokladım, sidikliydi, oğlandı, kızdı

biletini aldım, aya yolladım

şimdi uyku vakti, aya yolladım





rahleye uzattım yüzümü

kabakulak sandılar, göbeğime

bir kur’an bastırdılar, mevlitti

yasindi, ezberden kardeşime

doktor olsun diye okuttular

hocamın parmakları gül, elif be

bit be bit be, ağladım ağladım

büyük şiiri şeddede aradım





çarpılabilirsin dedi ananem

umrede kaybetmiş kadınlığını

çürümüş portakal kokuları arasında

yirmi bir kere bismillah ve sonra

uykulu kâbusları mutsuz çocukluğumun

evet, bildin orada da büyük şiir vardı.

ananemin saçları beyaz ve hacı şakir

kokardı.



tam öğrenecektim bazı düşmelerin

serbest düşme olabileceğini,

gökte yıldız, telefon hatlarında

ve çalışmak kokan akrabalıklarda

kancıklık vardı, güçsüzdü, topraktı

aldım büyük şiiri markete verdim





vergi verdi, para kazandı, ilk oğluna

benim adımı verdi.

aldım çocuğumu medreseydi, rahleydi

bir eli içe dönük, bilekten köseydi

iki rekat memur olacaktı

çektim büyük şiiri kazasını kıldım

yolculuklarda cenabet olunmazdı

çocuk, sidikliydi, haytaydı

ama doğurmasını öğrendi

büyük şiiri terkisine aldı

mahmuzladı topuklarında kan vardı

sokağa bıraktılar, üstünde asfalt

ve depozitosu vardı; açtım gazoz kapağını

lıkır lıkır içtim, büyük şiir

dudaklarımdan aktı, ağzına damladı.





sevgilim işte içimde bu vardı

şimdi çek yorganımızı atlaslara kadar

sıcacık midye içi ağzın

omuzlarında hastaların, cüzamlıların

ve acile kafası patlayarak gelmiş

güzel çocukların teri vardı

çektik aldık, geriye ne kaldı?





“BİTTİ”LERİMİZİ DEĞİŞELİM


(ÖTV Aşka Dahil)



1

bu şiirler, divanı olmayan yerlerimizin

bir koşu bakkala gönderemediğimiz

dönüp de bir tutam şekere öpemediğimiz.



Bunlar yer değil, yer de değil

İnse konsa uçsa sonra, şipşak hiç değil

Sana emanet değil, kemik değil, et değil

Ete vursa kekre, ilik değil, dert değil



Elde kalem, bir damara serum

Kâğıtta dövme değil, böyle katran kırmızı

Kan değil, revan değil, aksa bir türlü

Şerbet değil, dinamo değil, vıcık vıcık harfse

Meram değil.



Tutup vurulsa kantara, cıvata değil

Mehtaba çıksa akşam, aksam değil iş değil.

Makas gözlük falçata çakmak pipo

Cinayet değil.



2

bir tutam enerjiyle, düşüp kalkıyorsun

onda ucu sivri şeyler, bunda yitik, kırılgan

şunda yarık nefis nektarlı şeyler

bir aralığa daldır da, oradan bir şey doğsun

bir ad ara sonra, belki bir soylu olsun

soylu olmazsa orospu olsun, yine sana koşsun

koşsun bir ayağında etiket, bir ayağında kümbet

tut ki kestirip attın, oturt kucağına

bakar dünyaya, gözleri bile senden olsun.

Kızım dersin, oğlum dersin

Bir sabah yüze gerili sicim gibi

Öper koklar, gebertirsin

Sonra bir tutam enerji, yokuş aşağı

Dükkânlar, kurumlar, sert geçişler ile

Boş odalar, farlar, raflarlar...

Yanar ayarlı gazlamlarında

Fiske gücüyle harlı kadınlar

Girersin koyunlarına tombul memelerin.





3

bir şey bırakmış otomat karşılığında

fırın bırakmış kor magma için

soyalım sana ölçü yapalım bu vakti

ger ki şeyler çıkmasın vilayet dışına.



Burada kalırsın, kendin bıraktın ne karşılığı

Orada açmış iki göz arasında kaptığın alnın

Annen alnına gerili mıcırlara bile gül eksin

Sen git gir pas nalınlı şehir aralarına

Ben bu meseli bir tabloda gördüydüm, ekşiydi

Sonra pişirdim birkaç baldırını, neşetliydi

Sofrasında sallanıp duruyordun bu acayip haramilerin

Yanından geçip gitti

Bir lamba yandı

Söndü.

Göründü de

Ses etmedin.

Basalım düğmeye,

Basalım hür alınla çelik duvarına geçmişin.





Osursun, sıçsın, işesin üzerine.

Bilinsin nerde, kimin adına ve kaç ayar

Ve kerevetinde kaç kilo tül, beyaz tül,

Harcanmıştır bu kırgın kızın. Hiç

Sormuyorum bu gökdelen kapısı

Ağır mıdır, değil midir, yoksa bir kuma mı

Dikilmiştir bir feci suratının

Damgalı şafağına.



Hangi güneş ellerini açsa

Oraya bilet alıyorum.





5

daha battal boy haziranlar tak sen

bu boynun şerefine, üç kıtada mağrursun

sahile kadar yanaş ki ellerin domursun

hayatımda içmedim süt değil, esmerliğin

esmerliğin reklamlardaki gibi ya hep

ya sınırsız ya poşet içinde ya indirimli olsun.

Bu telefon var ya, tuşları bir halta gebe değil,

Ama konuşunca sen bakır teller bakir değil.

Tutulamaz yerlerini notaya döksem, bu ağaçlar

Şahit, oraya gerili yapay dinamolarda, raylarda

Bir ton 3. sayfa, ekonomi spor bahsi.

Sen bu araya gerili titreşen telden

Bilahare daha incesin.

Ahizede gözenek, dilinde reseptör, pigment

Acı tatlı bir anda.

Konuşmanın eczası, duası, sığası

Sevmişim ben böyle dili.





6

şuradan, herhangi bir yerin kenarından

tutup da çıkarıyoruz kolesterolünü

acemiliğimizin, petrolle tutuşmakta

çivit rengi gözlerin ve ham, ham olabildiğince

teneke sesin. Kayıyor, şişiyor, içe doğuyor

kurduğumuz, dışa fırdöndü bir çiçeğin

gırtlak patlattığı bahar kalıyor: daha ne

olsun.





7

kan gibi karpuz gibi yemyeşile bürünebiliyor kimi eşya

ve sonradan basılınca tuşuna susuyor uzunca bir süre

arada duvar var, duvak var, ben varım sen varsın

iki elin arasında çimdik çimdik memelerin var

alıyorum ağzıma midye sıcaklığını

kırılıyor kabuğu ekmek içi belleğinin.

Buradan sonrasına bir afiş gerelim,

Atılıp satılamayan ve taksitlendirilemeyen

Bünyelerimiz için. Toplanır mı altına

Çığ gibi bir şeyler hû?





8

niyet kasıt arasına bir kasatura gömdüm

arasın bulsun burnunu sokan vursun kızgın

yazı atsın tura bulsun, evet desin hayır bulsun

şer bulsun. Ben sana kelimelerin tarhından

bir zafere giden bir doğru verdim, aldın emdin

şekerse tükürmedin, öpülemeyecek durulukta

gözlerinin üzerine bir tutam perçem ser. Kan

sana âşık olmasa dudakların böyle pörtlek

olmaz en kirazı şirret damlattığın şu muşamba

zemberek.





9

aha işte zaman’ı buldum, altına körpe

altına nohut gibi römork gibi traktör gibi

tarla gibi urba gibi galoş gibi sonrasına

akacak bir tuhaf hikâye buldum. Git söyle

bencilliğine onu karanlıkta buldum, bir ay

tutsam kaç katlı, bir ipe gerili şehlalığını

iki gözün arasında gömülü buldum. Aşksa

aşkı atımın nallarındaki çamurda, çamurun

arasında memelerinin ucunda buldum. Yoğurdum

süte dönerken, mayasını rüyanda buldum.





10

“bitti”lerimizi değişelim

sen bırak dilin ucundan

ben atayım arka kapıdan

160 km giderken radara

bitti, dediğin şey dudaktan sarkar mı?

Sarkmazsa ağzıma düşmez,

Ağzıma düşmezse anlamam yaşar mı

Yaşar mısın bittiler siz kimsesiz?

Birkaç ekip otosu fel-fecir kırmızı mavi

Tut altına beyaz bir gülü çömelmişken

Sapsarı, sapsarı, sapsarı çalılıkların arası.





FSOİL TRIMTIŞTAKLAR




Şiirimiz fosildir

Ve üzerinde demdemirlek bir santral işler

Bir arap fotoğrafı besler

Sarı saçlı malzmlardan böğürtek beybeyinler çıkar

Söz biter, çal kırılır, saz dağılır

Od ateşe pervanenlendir

O d e rvişi buradan tayfunlar alıp görüptür

Mıhına mahv perçinlenmiş her kapının ardında

A, szi dm ie şiri yzaıyorsnuuz

Sorusu ünler.





KONŞAMIYOMUR




Dilde peltek ham çökelek

Otobüs arası şerit köye dönecek

İşte bunları ve bunları ile budun bilecek

Tezeğe düşmüş gün ardından kim gelecek

Ağırdır kalkınma hamleleri fotoselli



Göz göze nerede siktir çeker

Mayhından kpullu oraklar

Uzanır uzunluğunda uzam sokaklar

Kent bi’data, kaç veri yolu.

Flaş platlar, yanıp söner su kulesi

Da yağmur yağmaz.



Bir biçer döğer sahnesine giriyoruz.

Ardımda arap saçı gibi kıvraklar.





DEĞİŞEN KÖY KÖYÜ




Çiçek kendi sarmalına ekin bandı

Gökdelen bakmayı bizden tonla alır

Tarla çitle bozgun olsa dağa erse

Çarpışan tomofiller kaç baharı yanına alır



Bunca dize otobüse kahır etse

Kavuşmaz fidan öze damak kayış kalır

Çöl imiş güneşe özenen öfke

Açmış ortasında meşin alnın



insan ağaç güneş tutulsa

ak yüzün bin çağa bir saniye gecel kalır



bulunsa başı sona erteleyen haylaz topal

ak dirağın gelse ezse boyun süren yazları

sekip akan balıklı nehirlerin

ortasında bulunsa başı sona erteleyen yazların.





KALK DÜĞÜNDEN DÖNELİM




hangimiz bilebilir

fırdondü bir takımyıldızına

demir atmış perdeleriyle

uçuşup duran çocuklarığınla

kös sesleri arasında

bir lunaparktan topyekûn bir düğüne

oradan da savaşa gidildiğini



aha burada

yerelden evrensele ancak

ölümle geçilir ve ölüm

çok şık bir atın tepesindeki

paçavralık iskelettir.



hepsinin bankada paraları

ve mişkinlikleri cüzdanlarında

.çöplüyorlar, aşkın tabaklarından

ortada filizlenmekte olan

tazelerin kumruluklarını

kız tarafı ayakta, oğlan tarafı

bir masada boylu boyunca, soylu

soyunca.





üst katta devlet memurlarına

sıcak süt, pekmez ve pazen don

yardımı yapmaktadır ve



birdenbire cumhuriyet ilan edilir

moğol ya da tatar bir prenses kurban edilir

hangimiz bilebilir saçından artakalan

yüzüyle cemaatten yoğurgunluk maaşallah

bir altın azdır naz.la biteviye gidilir

kimbilir hangi takım yıldızı

karayolları haritasının orasına

kaderi demir döküm çıktılarla

arşınlar, eler, süperlidir.



kaç watt bilinmez ama bir orkestra

tabakta çürümüş amerikan

salatası ve ağır ezme, salam

bin kırk beşten beri ne romalı ne rum

türk tüğününde tüğülmüş bir lünaparkın

çingenç aşklarından tırımtışklar çalınır



ve emşekleri sallanmaktadır dans eden

kırmızı kadefeli katananın

yüzgörümlüğü, zincirleri ve zencefilli

odaları ile bir düğün kaça çıkar

dans etmeyi bilmediğimizden tıkıştığımız

kentli edaları faş edilir katran kara

fotoğraf odalarında, sıcak yemek ve kola



kalk düğünden dönelim, zifiri karanlığına gecenin

öyle durmasını bilmiyor kimse, tarih buna

kimbilir kaç bin yıl önce bir kurdela taktı

saçlarını açmasını bilmediğimiz nice kent

arasında yine taranmamış tarlalar

ve odun sobalarının ağır tazyiki

ile yıkanmış camcazlık ovalar bıraktı.



türkçe poptan öte ayet bilmediğinden

kurumuş kalmış vicdan sakatatlarını

devlete satmayı kim akıl eder

kim bilir ilaç tutmaz kaç yaraya

böyle cazgır bir korgun tuşları

mutluluklar ve aynı yastıkta

kocatsınlar bastı.





kalk, kalk

tüm heykellerin kapkara göründüğü

bir gece takılarıyla yüzünü aydınlattı.

bir edaya tıkışmadan kalk

kalk düğünden dönelim.



çünkü biliyoruz, senle ben

alamayacak bunca süpersonik ekran

kırışımları arasında çocuk gülüşlerini

sigara dumanlarını, garsonları, tayyörleri,

yüz yıldır giyilmemiş muhteşem taşra sırıtmalarını

ucuz takımları ve taksitle alınmış

gönülleri, sığmaz sığmayacak

taşacak garbın afakından

şafağına bu gecenin.



kolonya ve şekerler bir yana

dışarıda ayaz başka bir yana

evlerimizde bizi bekliyor

sıcacık dudaklarıyla

gece haberleri ve sonra.





[1] Hürriyet gazetesi internet sitesinin menüsünden alındı.





[2] Ayşe Arman’ın yazı başlıkları





